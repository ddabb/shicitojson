form=词
tags=

大道无名似有名。
达磨面壁九年清。
释迦坐雪六年精。
夺得真空真妙用，
一通门里出圆明。
大罗天上聚圆成。
会看虚空七宝圆。
能开寂静六华轩。
希夷微妙在坤乾。
理透阴符三百字，
搜通道德五千言。
害风一任害风虔。
金虎咆哮金马传。
金公重九撒金钱。
金风过处舞金钿。
金地遍成金＊泛。
金音折得步金莲。
金盘里面献金仙。
绿水傍边上雪山。
锐然跳出玉门关。
虚中空外一开颜。
渺邈那边归正路，
的端便是稳居间。
白云难比此清闲。
毛颖从来意最深。
江淹梦里莫生心。
班超投处好追寻。
放逸真闲摅雅致，
诗词不写自高吟，
这回捞出水中金。
一个词儿十二金。
修行谨按日时寻。
急将猿马紧牢擒。
五户自然开阐尽，
玉花丛里洞门深。
旧来那个是知音。
以上王哲作品《浣溪沙》共6首
