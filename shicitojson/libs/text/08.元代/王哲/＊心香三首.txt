form=未知
tags=

谑号王风。
实有仙风。
性通禅、释贯儒风。
清谈吐玉，
落笔如风。
解著长篇，
挥短句，
古诗风。
斤运成风。
鹏化抟风。
恣云游、列御乘风。
冬寒闭户，
念见高风。
更坐无炉，
眠无被，
任霜风。
这个王风。
自小胎风。
大来后、变做心风。
遍行游历，
正是狂风。
每闲闲处，
诗曲作，
似长风。
谒马儒风。
说与仁风。
唬他成、急急惊风。
乱为下手，
锁了防风。
便怎生，
医得你，
破伤风。
坐杀王风。
立杀扶风。
只因伊、贪恋家风。
争如猛舍，
认取清风。
好同行，
好同坐，
共携风。
我即真风。
你即倦风。
小春天、总赖温风。
将来雪下，
怎奈寒风。
窗儿里，
六儿外，
两般风。
以上王哲作品《＊心香》共3首
