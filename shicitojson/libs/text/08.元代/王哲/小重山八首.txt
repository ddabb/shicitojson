form=词
tags=

堪叹犊儿不唤牛。
性如湍水急，
碧波流。
只知甘乳做膏油。
长随母，
摆尾囗摇头。
渐渐骋无休。
奔驰山谷路，
入溪沟。
未从缰绊恣因由。
贪香草。
怎晓虎狼忧。
堪叹犊儿堪叹牛。
若还省我语，
是同流。
性如灯烛命如油。
相滋引，
明焰出山头。
照破一齐休。
前程除险路，
没深沟。
这回与你说根由。
成功行，
蓬岛永无忧。
堪叹环中这只牛。
龙门角子稳，
骋风流。
身如泼墨润如油。
贪斗壮，
牵拽不回头。
苦苦几时休。
力筋都使尽，
卧犁沟。
被人嫌恶没来由。
闲水草，
难免一刀忧。
梦见街前一只牛。
偏能行得稳，
性温柔。
绳来牵拽便回头。
高峰上，
卧月最风流。
随我任遨游。
调和真逸乐，
没忧愁。
浑身白彻正堪留。
超灵岸，
相从入瀛洲。
失笑迷阴化不来。
愚玩心锁硬，
怎生开。
直饶富贵没殃灾。
天年限，
终久落轮回。
鬼使早相催。
儿孙难替得，
有何推。
恁时悔恨哭声哀。
方知道，
学道是仙材。
世上人人做有为。
荣华并富贵，
＊能为。
锦衣肉饭斗多为。
饶君会，
一品又奚为。
王哲不施为。
麻衫兼纸袄，
自堪为。
随缘粝食日常为。
唯长久，
真外认无为。
养性休教起怒嗔。
外身须认正，
里头真。
日施方便做慈因。
清凉至，
只在气精神。
财色莫相亲。
自然通大道，
觉申申。
金丹结就出迷津。
登云路，
玉洞看长春。
一个麻囊一个瓢。
我咱三口子，
过清朝。
饥来长采玉芝苗。
克肠腹，
水向火中烧。
舞袖拂风飘。
青鸾前引路，
蹑云梢。
蓬莱须访旧王乔。
重相约，
同共上丹霄。
以上王哲作品《小重山》共8首
