form=词
tags=

返照斜明双塔，
乱山回远孤城。
年来风物似升平。
人说三王善政。
世事正宜静待，
田园好去躬耕。
云闲归鸟有遗声。
唤起投林高兴。
近岁忆游竹里，
今年来遇生朝。
平生洒落邑中豪。
邂逅风神不老。
赏尽山阳烟景，
去翻亳海云涛。
太行晴色任秋高。
人与黄花长好。
联辔闲谈诗雅，
停杯高咏晁词。
山城投宿晚凉时。
邂逅青云公子。
濯锦江边相忆，
鸣条山下分携。
秋风摇荡菊花期。
＊候翩翩归骑。
梅萼暗传春信，
菊枝尽傲霜威。
风姿元与岁寒期。
况是小春天气。
翠实调羹未晚，
秋香添寿多宜。
高名北海旧蟠螭。
未似东山雅意。
散策暂辞凫吏，
倚楼来听渔歌。
夕阳西下乱山多。
白鸟苍烟卫破。
一夜朔风吹雪，
白云飞满长河。
不将幽梦付凌波。
意在吴郎画舸。
社鼓惊飞梨雪，
村箫吹破桑芽。
清明野饮见田家。
老叟邀予下马。
劝饮一卮芳酒，
绕看满树幽花。
杯盘草草乐年华。
不弃同来观化。
郢下空歌白雪，
琴中谁听高山。
人生何用钉疏顽。
不过两盂日饭。
梦到钓台老树，
秋风闲煞渔竿。
沙鸥无数点江干。
知我忘机去慢。
以上王恽作品《西江月》共7首
