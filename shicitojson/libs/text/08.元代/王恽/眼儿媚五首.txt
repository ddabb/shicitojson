form=词
tags=

横塘烟淡冷涵秋。
寂寞旧妆楼。
珠帘夜月，
露桃幽怨，
总是闲愁。
形消骨化情缘在，
此恨若为休。
长河解浣，
佳人无那，
倒卷黄流。
满帘夜月耿霜秋。
云梦黯歌楼。
残灯伴晓，
夕阳催暮，
海水添愁。
天涯地角相思恨，
谁道北生休。
一篇照映，
唐人诗雅，
千古风流。
桑榆晚景日＊＊。
莫厌数相寻。
静怜幽境，
闲谈情话，
与涤烦襟。
济时幸有诸公在，
乡社好浮沉。
闲云却恐，
西风吹去，
认做商霖。
我来＊古过悲秋。
徒倚夕阳楼。
画堂歌舞，
都能几日，
何限幽愁。
合欢闲冷孤眠苦，
争向死前休。
凭阑闲看，
一双＊＊，
对起中流。
西风归燕几经秋。
人老水边楼。
一灯孤枕，
满襟清血，
花也含愁。
前堂歌吹新声有，
争似去来休。
长河若解，
将姝遗恨，
与泪俱流。
以上王恽作品《眼儿媚》共5首
