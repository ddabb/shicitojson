form=未知
tags=

河山清眺，
风烟两戒见殷都。
唐津浩浩舟车。
一水东浮沧海，
宝带束燕吴。
更中州雄跨，
奇货堪居。
平生壮图。
笑到此、反区区。
正似齐门抱瑟，
不解吹竽。
视吾耿耿，
道玉佩、或能利走＊。
如不尔、归老樵渔。
柳边＊榭，
倚兰人共月孤高。
乱云脱坏崩涛。
一片广寒宫殿，
桂影数秋毫。
尽掀髯老子，
露湿宫袍。
人生此朝。
能几度、可怜宵。
况对清尊皓齿，
舞袖织腰。
碧空如洗，
拚一醉、河倾转斗杓。
今夕乐、归梦临皋。
秋怀索寞，
悠悠心事野鸥边。
几回崔九堂前。
照眼故家风调，
人物尚依然。
按清商一曲，
倾动华筵。
新声巧翻。
道且莫、诧贞元。
爱煞珠绳银管，
满意清圆。
风花无梦，
待回施、春光与少年。
杜陵老、凄断邻船。
去年元夕，
飘零书剑大梁城。
春风九市花灯。
尚忆东楼行乐，
谈笑故人情。
对一尊芳酒，
满意歌声。
断人行。
梅花归梦，
正一笑、柴门稚子迎。
庭树鹊、何苦频惊。
太行晴霁，
孤墉高处揖清寒。
云闲万髻千鬟。
底事春风面目，
一变玉＊＊。
淡夕阳平远，
野鸟飞还。
青云莫攀。
吾高兴、在东山。
偃蹇孤松丘壑，
不＊春悭。
背阴桃李，
正藉得、春光亦强颜。
长剑＊、且莫轻弹。
小窗人静，
梅枝香细月华明。
博山一缕云蒸。
好个＊仙风骨，
诗思苦凭陵。
有间书遮眼，
＊枕松声。
素无宦情。
较得失、一毫轻。
自叹高歌白雪，
寡和谁听。
潇然巾卷，
见芝宇、光浮寿颊生。
春酒绿、何＊频倾。
星屯落落，
当年旌＊拥雍丘。
西风腾踏清秋。
回首黄云画角，
吹断夕阳楼。
且杯倾竹叶，
歌戛吴钩。
功名浪求。
枉敝尽、黑貂裘。
重恨人生无定，
长负欢游。
燕鸿南去，
怅秋水、秋烟总是愁。
江浦晚、稳宿汀洲。
以上王恽作品《望月婆罗门引》共7首
