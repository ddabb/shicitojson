form=词
tags=

清明绿野，
玉色明春酒。
燕地雪如沙，
为唤起、斗南温秀。
鬓丝禅榻，
梦觉古扬州，
瑶台路，
返魂香，
好在啼妆瘦。
春前入眼，
似是章台柳。
欲典裘，
误金车、香迎马首。
绿阴青子，
后日便东风，
秋千散，
暮寒生，
月到西厢后。
人生寄耳，
几许寒仍暑。
东晋旧风流，
叹此道、虽存如缕。
黄尘堆里，
玉树照光风，
闲命驾，
小开樽，
林下歌奇语。
萧闲老计，
只有梅千树。
明秀一峰寒，
醉时眠、冷云幽处。
君如早退，
端可张吾军，
唯莫遣，
俗儿知，
减却欢中趣。
霜林万籁，
秋满人间世。
客子旧山心，
误西风、悲号涧水。
茅檐夜久，
仍送雨疏疏，
焚香坐，
对床眠，
多少闲滋味。
钓舡篷底，
闲杀烟蓑辈。
老眼倦纷华，
宦情与、秋光似纸。
幽栖归去，
梧影小楼寒，
看山眼，
打窗声，
莫放颓然醉。
以上蔡松年作品《蓦山溪》共3首
