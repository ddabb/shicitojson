form=词
tags=

百年光景霎时间。
镜中看。
鬓成斑。
历遍人间，
万事不如闲。
断送余生消底物，
兰可佩，
菊堪餐。
功名场上税征鞍。
退时难。
处时安。
生怕红尘，
一点污儒冠。
便笔＊凭归来嗟已晚，
那更待，
买青山。
阶前流水玉鸣渠。
爱吾庐。
惬幽居。
屋上青山，
山鸟喜相呼。
少日功名空自许，
今老矣，
欲何如。
闲来活计未全疏。
月边渔。
雨边锄。
花底风来，
吹乱读残书。
谁唤九原摩诘起，
凭画作，
倦游图。
水南名品几时栽。
映池台。
待谁开。
应为诗人，
著意巧安排。
调护正须宫样锦，
遮丽日，
障飞埃。
晓风吹绽瑞云堆。
怨春回。
要诗催。
醉墨淋漓，
随手洒琼瑰。
归去不妨簪一朵，
人也道，
看花来。
昔年兄弟共弹冠。
转头看。
各苍颜。
千古功名，
都待似东山。
慷慨一杯风露下，
追往事，
叙幽欢。
晨霞翠柏尚堪餐。
养余闲。
未全悭。
十丈冰花，
况有藕如舡。
醉里忽乘鸾鹤去，
尘土外，
两癯仙。
以上段成己作品《江城子》共4首
