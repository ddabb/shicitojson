form=词
tags=

管领韶华成老鬼，
有情争似无情。
芒鞋竹杖葛衣轻。
修身外事，
寂寂水边行。
眼底光阴犹是梦，
何须身后虚名。
仰天一笑绝冠缨。
东风归路稳，
十里暮山青。
十载龙门山下路，
梦魂不到京华。
此身著处便为家。
穷通吾有命，
不乐复何耶。
万事尊前供一笑，
浩然逸兴无涯。
诗人休更咏丘麻。
东风吹酒醒，
冷眼看飞花。
四十六年弹指过，
苍颜换却春华。
在家居士已忘家。
谁人知此意，
袖手向毗耶。
世故驱人何日了，
漂流不见津涯。
软肠一钵有胡麻。
纷纷身外事，
渺渺眼中花。
转眼荣枯惊一梦，
百年光景悠悠。
浮生扰扰笑何楼。
试看双鬓上，
衰飒不禁秋。
古往今来。
多少事，
一时分付东流。
五更枕上调清愁。
笛声何处起，
明月蓼花洲。
浊酒一杯歌一曲，
留住秋光。
片云轻护晓来霜。
殷勤篱下菊，
满意为君香。
四海干戈犹未定，
此身底处安藏。
醉中闻说有真乡。
便从今日数，
浊酒一杯歌一曲，
世间万事悠悠。
闲来乘兴一登楼。
西风吹叶脱，
尽见四山秋。
莞然成独笑，
白鹭起沧洲。
自笑荒才非世用，
功名都付悠悠。
断肠怕上夕阳楼。
萧萧枫叶下，
漠漠苇花秋。
日月未知忙底事，
东生又复西流。
古人不见使人愁。
秋兰无处采，
流水满芳洲。
走遍人间无一事，
十年归梦悠悠。
行藏休更倚危楼。
乱山明月晓，
沧海冷云秋。
诗酒功名殊不恶，
个中未减风流。
西风吹散两眉愁。
一声长啸罢，
烟雨暗汀洲。
以上段成己作品《临江仙》共8首
