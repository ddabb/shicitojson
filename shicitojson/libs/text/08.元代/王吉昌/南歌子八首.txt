form=词
tags=

大药西南采，
调和东北隅。
火龙水虎奋天衢。
七政枢机，
斡转运琼酥。
月窟喷香麝，
冰壶迸玉珠。
金童拈弄谒仙都。
喜动天颜，
赐寿等虚无。
洞锁猿驯静，
缰收马不颠。
气凝神聚契空圆。
浩劫云收，
长傲自家天。
皓月清风爽，
祥光罩瑞莲。
木人石女共谈玄。
变态神通，
物外证金仙。
固蒂恢机柄，
深根植化权。
拈花摘叶总除蠲。
引养冲和，
上下贯三田。
江岸和乌兔，
丹炉煮汞铅。
数成九转圣功圆。
体透金光，
晃耀照禅天。
极品轻肥贵，
金童列鼎雄。
掀天声价暂时中。
电转星飞，
身没气随风。
唾手惊前拙，
装愚不作聪。
元阳真秀紧修崇。
九九功圆，
平步玩蓬宫。
绝念驱群丑，
澄心剿万缘。
内枢橐龠息绵绵。
一贯三宫，
经纬契周天。
火力温金鼎，
明循六百篇。
烹成二八体方圆。
隐映祥光，
绰约傲飞仙。
灵腑诸尘净，
民山一气生。
三田昼夜铁牛耕。
鼓润风雷，
金井长琼英。
火力凭加减，
冰肌应候烹。
圆明方寸鬼神惊。
悦畅仙童，
饵讫恣飞行。
气射秋光冷，
胸藏丽色风。
腾身宛转离龙宫。
趋造兰庭，
笄岁喜和同。
跨虎清溪里，
驱乌皓月中。
攒完鼎炼药成功。
挥霍神通，
无碍傲真空。
烛点心光吐，
云收性月辉。
一壶冰莹振风威。
万象参罗，
魁斗斡璇玑。
造化无为理，
恢恢道化巍。
冥冥杳杳契天机。
鸠＊神功，
法界步云归。
以上王吉昌作品《南歌子》共8首
