form=词
tags=

暗藏两曜抚坤乾。
绵绵细斡旋。
扶持来往贯三田。
还元五气全。
河车运，
玉炉煎。
炎炎结汞铅。
彩霞光衬晃禅天。
明明性月圆。
杓枢贪巨秉天真。
玄皇附耳亲。
扶持五蕴已通神。
都收万劫尘。
寂然定，
体清新。
温存一性纯。
冥冥物外傲长春。
逍遥月作邻。
禄存文曲附神光。
驱驱逐色忙。
昧禅徒乱角和商。
如何作道场。
双帘掩，
琐明堂。
仙童夺正阳。
神功机在性昭彰。
冥冥混八方。
破军雄镇北方阴。
牢封地户深。
真风高卷锁猿心。
氤氲气制禽。
三田贯，
五神钦。
元胎体变金。
群魔离位九阳临。
功成耀古今。
司分木火地天通。
玄关主掌雄。
鹿羊神辂逗真风。
都归保运功。
枢九窍，
贯三宫。
熏蒸药鼎红。
万神辐辏性疏通。
无形廓太空。
武曲廉贞武廉幽贯地天根。
绵绵息若存。
六天交战定朝昏。
丹炉火力温。
驱神窟，
养生门。
玄功主掌尊。
牝关天闭炼阳魂。
灵霁性命屯。
以上王吉昌作品《醉桃源》共6首
