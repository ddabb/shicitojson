form=词
tags=

二八药苗阴岭采，
采得雪金英。
四脚无为鼎铸成。
三性聚真晶。
海底款吹无焰火，
锻炼数研精。
烹就冰肌耀素琼。
魂圣貌纵横。
嗜爱顿忘情不纵，
去智道颐形。
心迹交时醉半醒。
子母聚黄庭。
九气天中鸣玉韵，
昼夜不曾停。
断送仙童入杳冥。
变态奋威灵。
水火互交南北位，
金木换西东。
胎结源流帝旺宫。
消息造真功。
一马骤归三岛外，
九曲六牛通。
酝就玄珠透体红。
轻健混冲融。
仙道古今人即是，
恐尔自心迷。
尔说天高我道低。
三寸上天梯。
十九这些人不到，
相隔似云泥。
妙诀倾心肯若稽。
功德与天齐。
心乐澄澄时静应，
阴里媾阳精。
飒飒和风海底生。
六腑九宫盈。
一气混挑罡斗转，
天谷至神迎。
虑念俱无净德成。
咫尺傲鹏程。
一气始方离混沌，
八卦九宫期。
罗络壶中媾坎离。
消息浩充肌。
斡转璇玑神寂定，
龙虎甲庚颐。
性普三宫造化奇。
默默入希夷。
欲界谷神初剖判，
情逸混冲融。
太一灵兴币地风。
岳顶雨ㄨㄨ。
造化阴阳升降应，
八脉醴泉通。
琴韵琅琅聒耳聪。
绝念酝奇功。
以上王吉昌作品《武陵春》共7首
