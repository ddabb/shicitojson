form=词
tags=

不在拳头指上，
何劳眼尾眉尖。
本来一点要安恬。
点缀丝毫即玷。
莫＊蒲团竹椅，
休躯象轴牙笺。
此心冥处贯洪纤。
妙用头头有验。
浩浩弥天匝地，
冥冥贯石穿金。
千形万状内浮沉。
往古来今只恁。
搏块当空未见，
遗珠罔象能寻。
无生一曲少知音。
唱出诸方口噤。
巨细洪纤在在，
飞潜动植芸芸。
乾坤升降不停轮。
借问谁为转运。
妙理周行独立，
真君莫测冥存。
一针一草尽浑沦。
拈出虚空有＊。
绝相纵横妙用，
离形左右皆无。
普天匝地尽如如。
罔象还同暮故。
宇泰天光内发，
室虚真宰常居。
没功夫处用功夫。
稳驾神舟归去。
觉性从来具足，
天真本自完全。
浮生多被眼睛瞒。
并月空花缭乱。
八识元从孰起，
六根本是谁般。
豁然打破这疑团。
吾道分明一贯。
莫问丹砂铅鼎，
休披虎绕龙蟠。
中间妙处自相谩。
业识忙忙不算。
六欲七情灰灭，
五行四象云攒。
放行收聚一团栾。
赤水神珠炳焕。
拍塞虚空无外，
包罗天地难穷。
大千沙界尽含容。
不是＊＊笼统。
狂屈欲言还忘，
季咸自愧无功。
试拈未始出吾宗。
惊破南枝午梦。
物里存亡有限，
人生光景无多。
不禁两曜急销磨。
枉恁争人竞我。
见解明如龟镜，
从渠辩若悬河。
到头无计避阎罗。
着甚枝梧得过。
挟策亡羊莫问，
覆蕉失鹿休穷。
大家都在梦魂中。
梦里重重作梦。
具足元亨贞利，
圆明微妙玄通。
眨眉目击莫形容。
拈出般般妙用。
自性天中日月，
元真海里舟航。
千门万户为敷扬。
引入亡羊路上。
续焰传薪莫会，
金壶碧酒先尝。
博山一炷劫前香。
鼻观难通妙况。
以上姬翼作品《西江月》共10首
