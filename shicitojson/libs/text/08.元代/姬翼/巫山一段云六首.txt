form=词
tags=

法雨神山秀，
灵风瑞草香。
洞天无处不清凉。
日月景遐长。
玉佩金铛摇曳。
飞步太虚游戏。
五云深处饮琼浆。
沉醉太平乡。
寂照山月衔，
虚心出岫云。
不留不碍贲天轮。
来往自通神。
谁向空中作主。
端坐放行收聚。
有无光曜遍乾坤。
真宰默然存。
弄玉歌清律，
飞琼舞散花。
乾坤一色散银霞。
何处是仙家。
表里纤尘不立。
呈似太虚消息。
晃然高下尽玲珑。
神鬼觅无踪。
暖候飞灰律，
阳和入烧痕。
密传春色满乾坤。
枯朽斗争新。
妙用无私无象。
雕刻万形千状。
不言品物自芸芸。
何必问东君。
秀木枝枝茂，
圆荷柄柄香。
化工园囿密收藏。
神秀满池塘。
砾石流金畏景。
纨扇饮冰难胜。
有人身世两相忘。
随处自清凉。
云散金风劲，
天开玉宇新。
亭亭孤月转冰轮。
光彩破黄昏。
清坐＊然韵胜。
缥缈太虚真境。
不烦风驭与飚轮。
平步越昆仑。
以上姬翼作品《巫山一段云》共6首
