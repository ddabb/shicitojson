form=词
tags=

断鼻芒鞋秋后扇，
不是背时行。
侧卧香炉没底铛。
着甚更峥嵘。
此物只宜闲处顿，
相见各无情。
莫怪凄然冷似冰。
安稳过平生。
山鸟唤人归意重，
佳处有林泉。
茅屋经营三两椽。
据分不拈钱。
万壑风鸣千嶂月，
小有洞中天。
石上松间坐与眠。
何处觅神仙。
幸遇真仙来海上，
丹药肯长留。
亘古灵方秘藏收。
传与列仙俦。
试贮金壶成酝酿，
一饮醉千秋。
海变桑田不举头。
冷眼视蜉蝣。
造物化成虚境界，
人我是非丛。
蛮触交侵各用功。
都在梦魂中。
劝饮一杯方外酒，
两颊镇长红。
醉眼朦胧望碧空。
着莫辨西东。
以上姬翼作品《武陵春》共4首
