form=词
tags=

举世纷纷争富贵，
道人独占清贫。
清贫柔弱得安身。
心闲无事过，
随分乐天真。
一点浩然如古镜，
圆明不受微尘。
护持功满自通神。
超陵三界外，
游赏四时春。
人我是非相戏弄，
浑如傀儡场中。
虚声乱耳不知空。
强分胡与汉，
涂抹走西东。
识破固非真实事，
何殊拂面狂风。
与伊相对且雷同。
安身非取此，
承当主人翁。
岁月无情如电转，
人生不耐消磨。
前程路险莫蹉跎。
火坑千丈里，
踊出上高坡。
别觅清凉安稳处，
扫除平地风波。
不移一步到无何。
一枝无孔笛，
一曲太平歌。
我本世间无用物，
般般伎俩都忘。
十年冰雪坐虚堂。
人情牵挽动，
般弄不能藏。
却忆云山寻僻地，
结茅小隐何妨。
竹轩松迳倍清凉。
月明千嶂外，
风动百花香。
酝酿长生天上酒，
人间此味谁知。
玉壶旋贮碧玻璃。
时时供小饮，
神彩更忘疲。
好会襟期方外友，
同餐火枣交梨。
几回沧海变尘飞。
三山归去日，
携手步云霓。
自笑口头闲伎俩，
口头毕竟非真。
早知拂却舌尖尘。
三缄常默默，
超出是非津。
屏尽千魔并万难，
闲中顿觉颐神。
好风明月自相亲。
多生缘习断，
印证本来人。
以上姬翼作品《临江仙》共6首
