form=词
tags=

薄利浮名，
抵死向前忙干。
更光阴、暗中催断。
傀儡棚，
详＊弄，
般成公案。
下场时，
尽卢都、不堪重看。
风递晨钟，
惊觉梦中青眼。
觉从前、尽成虚幻。
火坑中，
安稳地，
自由人拣。
早归来，
莫只待、日沉天晚。
嚼蜡尘情，
谁知淡然无味。
贩何楼、一场儿戏。
看成空，
浑不懂，
梦中身世。
谩横陈，
使机关、到头何济。
省后俱休，
寻个久长之计。
便收心、破除人伪。
远樊笼，
捐俗物，
洞天嘉致。
结云庵，
对西山、万峰凝翠。
绿鬓朱颜，
那禁两轮乌兔。
被恩枷、爱绳缠住。
重如山，
深似海，
浑身担负。
转头看，
只赢得、一丘闲土。
些子时光，
白乾自招忧苦。
早抽身、快寻出路。
水云乡，
闲笑傲，
开怀行步。
有玄珠，
待归来、向伊分付。
以上姬翼作品《粉蝶儿》共3首
