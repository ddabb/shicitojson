form=词
tags=

笑平生幻惑，
遇牢落，
物华秋。
对世路羊肠，
人心＊尾，
刚变为柔。
纷纭战酣白蚁，
向槐檀、影里觅封侯。
一觉黄粱未熟，
百年光景都休。
推求。
往古来今，
成底事，
尽何楼。
勘富贵浮云，
功名画饼，
身世浮沤。
分明眼底见假，
便一刀、两段不随流。
跃出迷津欲浪，
月明沧海归舟。
选峰峦佳处，
结茅屋，
伴苍松。
有药圃芝田，
耕云钓月，
香霭灵风。
凭阑将观寰海，
鼓洪涛、千丈接长空。
几度蓬莱清浅，
杳冥淆混云龙。
三山圣种犹存，
聋瞽辈，
觅无踪。
笑阿母蟠桃，
安期遗枣，
诱引儿童。
任公巨缁好在，
＊钩悬、五十引长虹。
蹲坐三年不见，
若鱼何日相逢。
眩鸟飞兔走，
竞出没，
疾如梭。
更影戏浮生，
绳提幻化，
＊弄教唆。
吹嘘往来变态，
闹纷纷、平地起风波。
止是蝇头蜗角，
古今翻搅如魔。
蹉跎。
勘破惊回，
尘梦冷，
笑呵呵。
悟本有元初，
灵明好在，
无少无多。
收藏更休点污，
对野云、溪水唱山歌。
月下无人独步，
杖桃雨笠烟蓑。
以上姬翼作品《木兰花慢》共3首
