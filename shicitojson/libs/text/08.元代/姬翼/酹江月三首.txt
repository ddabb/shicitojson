form=未知
tags=

初机学道，
道无形着脚、如何踪迹。
只在灵源方寸地，
体正元初端的。
激浊扬清，
明真削伪，
扫荡诸邪僻。
迷云消散，
密通方外虚实。
主人堂上无为，
环枢应运，
不许纤尘及。
径入无何真境界，
明秀高峰玉立。
瑞气冲融，
祥光赫奕，
忘尽尘樊质。
逍遥游宴，
寿同高厚无极。
功名富贵，
似无绳缚尽、英雄豪杰。
古往今来同影戏，
顷刻存亡兴灭。
罗绮妻孥，
画堂金玉，
招感人窥窃。
繁华妆点，
大都多少时节。
自造恶业重重，
头皮改换，
苦楚经多劫。
争似抽身闻早省，
时把狂心休歇。
世网冲开，
玄关拨转，
自得真仙诀。
功成归去，
一轮江上明月。
梦中骇鹿，
戏浮生得失、悲欢离合。
见解分明犹是梦，
转转昏沉难觉。
鸡口人情，
羊肠世路，
各自争头角。
挥鞭举棹，
一般＊＊行脚。
有日猛省心灰，
尘樊识破，
方信从前错。
林下山间安稳地，
云水无情相约。
自在时光，
逍遥日月，
脱尽拘束缚。
槐南枝上，
冷看黄蚁行乐。
以上姬翼作品《酹江月》共3首
