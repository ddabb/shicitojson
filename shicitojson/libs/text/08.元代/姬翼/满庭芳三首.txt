form=词
tags=

南极储祥，
少微呈瑞，
八旬应现人寰。
水云疏散，
金鼎炼神丹。
玩尽长春洞府，
逍遥占、物外高闲。
无衰老，
龟旋鹤绕，
相对且怡颜。
殷勤重祷祝，
温炉澹炷，
劫外旃檀。
念亘初容貌，
不许凋残。
通古今如旦暮，
蟠桃见、几度华繁。
常常在，
金壶碧酒，
高会到仙班。
全本无亏，
真元不妄，
从来何少何多。
灵源亘古，
天地与同科。
奈染诸缘万境，
生情识、招致群魔。
难超越，
虚生浪死，
苦海任奔波。
聪明求出离，
回机一念，
决澄无何。
勘元初本有，
些子肴讹。
应现头头总是，
分明在、依旧山河。
高悬鉴，
又还打破，
拍手笑呵呵。
桃蕴蒸红，
杏开微白，
仲春风物宜人。
冥疏九叶，
陇右降天真。
应瑞葱葱佳气，
宝猊炷、劫外浓薰。
鸣金玉，
琅琅声里，
高会洞中宾。
良辰常劝勉，
仙风道骨，
早早离尘。
悟人间虚幻，
着莫因循。
看取蟠桃结子，
灵芝秀、不羡庄椿。
常如此，
洞天深处，
独步玩长春。
以上姬翼作品《满庭芳》共3首
