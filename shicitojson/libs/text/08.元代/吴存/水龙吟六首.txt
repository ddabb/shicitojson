form=词
tags=

今朝蛰户初开，
一声雷唤苍龙起。
吾宗仙猛，
当年乘此，
遨游人世。
玉颊银须，
胡麻饭饱，
九霞觞醉。
爱青青门外，
万丝杨柳，
都捻作，
长生缕。
七十三年闲眼，
阅人间几多兴废。
酸碱嚼破，
如今翻觉，
淡中有味。
总把余年，
载松长竹，
种兰培桂。
待与翁同看，
上元甲子，
太平春霁。
琵琶亭下春波，
滔滔流入三吴去。
东风也似无情，
不约木兰舟住。
中有仙翁，
＊衫乌帽，
笔床谈尘。
道越乡虽好，
昨非今是，
终不似，
归来赋。
想见莓苔三尺，
玉琴清、杏梢初雨。
青青衿佩，
童参冠伍，
徘徊江暮。
我意尤长，
公行不顾，
一声柔舻。
趁轻风径上蓬莱顶＊，
去天尺五。
平湖暮色冥蒙，
雷风唤起双龙舞。
吸乾彭蠡，
须叟＊作，
一川烟雨。
汉女霓旌，
湘妃翠盖，
冯夷鼍鼓。
想祝融指挥，
涛奔浪卷，
来赴世间端午。
此地番君旧境，
问当年军容何许。
垂杨断岸，
几回想像，
水犀潮弩。
风景依然，
英雄远矣，
悠悠汉楚。
笑邦人只记，
饭筒缠彩，
汨江怀古。
陶公三尺渔梭，
十年来藓枯尘壁。
无端夜半，
风雷入梦，
晓痕犹湿。
起唤兰桡，
荻花荡漾，
黏天晴碧。
望芝云一点，
烂银盆里，
青螺眼中堪识。
独倚枕床清啸，
看千帆霎时风力。
孤篷稳紧，
钓车慢卷，
绿杨汀侧。
远树如烟，
飞鸥如雪，
暮愁如织。
倩何人小拂朱弦，
写入一江秋色。
无端梦醉西湖，
杨花扑帐春云热。
朝来问讯，
墙阴玉树，
霏霏香屑。
黏竹如斑，
点衣如睡，
穿帘如蝶。
甚儿童惊怪，
东风几日，
销不尽，
苍苔雪。
莫恨玉妃浑老，
半面妆风流仍绝。
多情应有，
洛滨解佩，
江中捐＊。
销得几番，
荒烟疏雨，
冷云残月。
倩何人报与广平，
渠不解心如铁。
一天云似穹庐，
山川惨淡还非旧。
兴来欲唤，
赢童瘦马，
寻梅陇首。
有客遮留，
左援苏二，
右招欧九。
问聚星堂上，
当年白战，
还更许，
追踪否。
却拥重裘深坐，
看飞花乍无还有。
老来拈笔，
不禁清冻，
频呵龟手。
想见南山，
少年射虎，
臂鹰牵狗。
暮归来脱帽，
销金帐里，
饮羊羔酒。
以上吴存作品《水龙吟》共6首
