form=词
tags=

别有梓人传，
精艺夺天工。
便使玉人雕琢，
妙手略相同。
宝殿网珠窗户，
华盖狻猊床座，
金碧斗玲珑。
花萼间芝草，
细缕一重重。
看挥斤，
除鼻垩，
连成风。
多少巧心奇思，
舞凤更翔龙。
纵使棘端猴小，
与刻三年楮叶，
难比锦心胸。
快袖吴刚斧，
修取广寒宫。
江湖渺何许，
归兴浩无边。
忽闻数声水调，
令我意悠然。
莫笑盆池咫尺，
移得风烟万顷，
来傍小窗前。
稀疏淡红翠，
特地向人妍。
华峰头，
花十丈，
藕如船。
那知此中佳趣，
别是一壶天。
倒挽碧＊酾酒，
醉卧绿云深处，
云影自田田。
梦中呼一叶，
散发枕书眠。
瑞霭延真馆，
春满瑞真家。
绛县老人年纪，
更柰紫髯何。
前日黄华迎赐，
赐予青毡旧物，
田野总讴歌。
报贶启金＊，
笙鹤恰来过。
问蟠桃，
花结实，
树交柯。
今朝佳气五云，
都在牡丹坡。
何物可为公寿，
直比心如明月，
清镜阅人多。
于此看勋业，
铜狄细摩挲。
以上张雨作品《水调歌头》共3首
