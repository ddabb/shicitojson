form=词
tags=

成仙捷径，
在玄关、一窍四通八达。
说与学人先立志，
悟后只消时霎。
可笑迷徒，
不求师指，
执着旁门法。
般精般气，
到头都是兜搭。
争知大道堂堂，
坦平蓦直，
也要师开发。
会得善行无辙迹，
玄牝自然开阖。
一念无生，
谷神不死，
九转功周币。
脱胎归去，
大罗天上行蹋。
金丹大要，
不难知、妙在阳时下手。
日用平常须谨独，
莫纵虎龙奔走。
心要安闲，
身须正定，
意在常存守。
始终不怠，
自然通透玄牡。
其间些子肴讹。
为公直指，
地下听雷吼。
立鼎安炉非小可，
运用斡旋凭斗。
性本圆明，
命基牢固，
勘破无中有。
老蟾成象，
直同天地齐寿。
太初一点，
本灵明、元自至纯无亲。
执着些儿千里远，
悟得只消时霎。
方寸中虚，
纤尘不立，
何用调庚甲。
承当得去，
目前方信无法。
个中显诀难传，
无名可唤，
贵在心通达。
信手拈来君荐取，
无罅岂容针＊。
人我山头，
是非海里，
更要知生杀。
养其无象，
忘形灵地开发。
瓦初一点，
莹如如、无相无形无质。
不荡不摇常正定，
直是断踪绝迹。
变化无方，
显微无间，
妙理应难测。
为伊言破，
屏除缘虑尘识。
放教方寸虚澄，
里头宁贴，
方见真端的。
三五混融心月皎，
照破本元来历。
烁烁圆明，
如如不动，
运化无休息。
静中拈出，
蟾光烁破无极。
修真慕道，
乐清虚、任意陶陶兀兀。
富贵荣华都不恋，
甘分清贫彻骨。
名利俱捐，
是非不辨，
且把身埋没。
真闲真静，
谁知如是消息。
为言向上机缄，
玄珠罔象，
火候无时刻。
一窍玄关通得透，
顿悟非心非佛。
情念双忘，
有无交入，
胎备元神出。
眼睛开放，
光明周遍无极。
玄关一窍，
理幽深、至妙了无言说。
阴极阳生初动处，
便是采铅时节。
地下雷轰，
山头水降，
满地红尘雪。
行功之际，
马猿休纵颠劣。
霎时虎啸龙吟，
夫欢妇合，
鼎内丹头结。
身外有身犹未了，
圆顿始能通彻。
嫩嫩黄花，
青青翠竹，
此理应难泄。
为君举似，
水中捞取明月。
玄关欲透，
做工夫、妙在一阳来复。
天癸才生忙下手，
采处切须虔笃。
绝虑忘机，
清心释累，
认取虚无谷。
铅银砂汞，
一时辰内攒簇。
霎时天地相交，
甲庚无间，
龙虎齐降伏。
取坎填离，
乾体就、阳火阴符行足。
至宝精坚，
真蟾形兆，
宜把灵泉沃。
德圆功备，
大师名注仙＊。
以上李道纯作品《百字令》共7首
