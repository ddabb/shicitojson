form=词
tags=

脱尘子。
逃生死。
物外逍遥云水似。
起真慈。
起真慈。
暗助真功，
常常得自知。
逗引蛟龙归虎兕。
水里灯光明久视。
结灵芝。
结灵芝。
携去蓬瀛，
专专献我师。
怎分晓。
迷虚矫。
爱恋家缘何日了。
著尘嚣。
著尘嚣。
铁做人从，
遭他火院销。
猛悟无常非事小。
跳出凡笼搜密妙。
乐逍遥。
乐逍遥。
坎虎离龙，
降来入玉瓢。
子端提。
龙蟠虎。
莫使马猿偷眼睹。
气神苏。
气神苏。
海底灵龟，
依从鼻吸呼。
女姹婴娇云里聚。
欲赴蓬瀛路上去。
炼江湖。
炼江湖。
结就金丹，
方知玉性孤。
以上马钰作品《梅花引》共3首
