form=词
tags=

猛弃荣华儿女妻。
悟玄机。
腾腾兀兀任无为。
做憨痴。
云水不游芳草径，
内行持。
功成行满独何之。
赴瑶池。
日里金鸡叫一声。
梦初惊。
清风枕上有馀清。
酒初醒。
雾卷云收天似水，
月初明。
虚堂寂寂绝尘情。
性初平。
杨柳枝词扫一篇。
寄谁边。
一于一郝二刘仙。
诉些言。
好与丘刘谭马子，
共搜玄。
九还七返行功全。
去朝元。
以上马钰作品《杨柳枝》共3首
