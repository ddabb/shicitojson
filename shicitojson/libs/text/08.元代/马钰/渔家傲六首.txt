form=词
tags=

叮嘱庖人常作善。
殷勤供养人休倦。
莫把煎汤倾地面。
摊凉冷。
恐伤虫蚁行方便。
日用柴薪并米面。
无抛无撒无奢俭。
内外净清忘俗念。
真堪羡。
将来决得居仙院。
奉劝孙姑修大道。
时时只把心田扫。
杀了三尸并六耗。
无烦恼。
常清常净知玄奥。
休问异名炉与灶。
冲和上下通颠倒。
铅汞自然成至宝。
非常好。
霞光簇拥归蓬岛。
奉劝同流听仔细。
断荤戒酒全容易。
不恋浮财浑小事。
深可畏。
轻轻独著无明起。
大抵色心难拚弃。
算来断制须由你。
便把如雠如活鬼。
宜远离。
至於梦寐须回避。
梦见娇妻称是母。
又逢爱妾还称女。
因为前生心不悟。
心不悟。
改头换面为夫妇。
从此山侗常恐惧。
那堪更得风仙度。
决要净清清净做。
清净做。
紫芝彼岸通玄路。
牛驾重车逢恶路。
奈人不顾艰难处。
加力用鞭鞭不住。
鞭不住。
牛儿忽作人言语。
你为养家予受苦。
我今怜汝须词诉。
你若今生心不悟。
心不悟。
我身便是将来汝。
七十光阴能几日。
大都二万五千日。
过了一日无一日。
无一日。
看看身似西山日。
不做修行虚度日。
悟来岂肯经终日。
斡运洞天真月日。
真月日。
蟾宫里面擎红日。
以上马钰作品《渔家傲》共6首
