form=未知
tags=

短衣瘦马，
望楚天空阔，
碧云林杪。
野水孤城斜日里，
犹忆那回曾到。
古木鸦啼，
纸灰风起，
飞入淮阴庙。
椎牛酾酒，
英雄千古谁吊。
何处漂母荒坟，
清明落日，
肠断王孙草。
鸟尽弓藏成底事，
百事不如归好。
半夜钟声，
五更鸡唱，
南北行人老。
道傍杨柳，
青青春又来了。
金陵王气，
绕道人丹室，
紫霞红雾。
一夜神光雷电转，
江左云龙飞去。
翠辇金兴，
绮窗朱户，
总是神游处。
至今花草，
承恩犹带风雨。
落魄野服黄冠，
榻前赐号，
染蔷薇香露。
归卧蒲龛春睡暖，
耳畔犹闻天语。
万寿无疆，
九重闲暇，
应忆江东路。
遥瞻凤阙，
寸心江水东注。
六朝形胜，
想绮云楼阁，
翠帘如雾。
声断玉箫明月底，
台上凤凰飞去。
天外三山，
洲边一鹭，
李白题诗处。
锦袍安在，
淋漓醉墨飞雨。
遥忆王谢功名，
人间富贵，
散草头朝露。
淡淡长空孤鸟没，
落日招提铃语。
古往今来，
人生无定，
南北行人路。
浩歌一曲，
莫辞别酒频注。
秦淮晓发，
挂云帆十丈，
天风如箭。
一碧湖光三十里，
落日水平天远。
系马维舟，
买鱼沽酒，
杨柳人家店。
轻寒袭袂，
淮南春色犹浅。
几度暮鼓晨钟，
南来北去，
游子心□倦。
芳草萋萋天际绿，
怅望故人应转。
翠袖偎香，
锦筝弹月，
何处相留恋。
有人独自，
灯花深夜频翦。
一壶幽绿，
爱松阴满地，
蕊珠宫府。
老鹤一声霜衬履，
隔断人间尘土。
月户云窗，
石田瑶草，
丹井飞龙虎。
荼蘼花落，
东风吹散红雨。
春透紫髓琼浆，
玻璃杯酒，
滑泻蔷薇露。
前度刘郎重到也，
开尽碧桃无数。
花外琵琶，
柳边莺燕，
玉佩摇金缕。
三山何在，
乘鸾便欲飞去。
倚空台榭，
爱朱阑飞瞰，
百花洲渚。
云岭回廊香径悄，
争似旧时庭户。
槛外游丝，
水边垂柳，
犹学宫腰舞。
繁华如梦，
登临无限情古。
果见荒台落日，
麋鹿来游，
漫尔繁榛莽。
忠臣抉目东门上，
可退越来兵伍。
空铸千将，
终为池沼，
掩面归何所。
遗风千载，
尚听侬歌白＊。
周郎幽趣，
占清溪一曲，
小桥横渡。
溪上红尘飞不到，
惟有白云来去。
出岫无心，
凌江有态，
水面鱼吹絮。
倚门遥望，
钟山一半留住。
涵影淡荡悠扬，
朝朝暮暮，
是几番今古。
指点昔人行乐地，
半是鹭汀鸥渚。
映水朱楼，
踏歌画舫，
寂寞知何处。
天涯倦客，
几时归钓春雨。
以上萨都剌作品《酹江月》共7首
