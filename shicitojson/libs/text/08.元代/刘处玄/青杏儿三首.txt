form=词
tags=

九月季秋凉。
谢尊官、重献霞浆。
难当厚礼重爱，
世中名利，
贪争俗虑，
身坐心忙。
道化怕无常。
三十年总敬丹阳。
东莱满郡无疑妄，
天元庆会，
这番归去，
朝现天皇。
迷者似河沙。
想世间、学者如麻。
万中敬信无一悟，
观今视古，
浮生浊梦，
个个都差。
达了莫矜夸。
访洞天、闲卧烟霞。
他年归去方知得，
瑶台阆苑，
神仙乐处，
四序仙花。
念道玉浆多。
得真欢、大笑呵呵。
自然酩酊逍遥快，
依山临水，
云霞洞外，
忻后高歌。
世景急如梭。
恋恩山、洒洒波波。
若肯回头归真一，
烹铅炼汞，
功成行满，
升入烟萝。
以上刘处玄作品《青杏儿》共3首
