form=词
tags=

开未彻。
先把一枝偷折。
看取黄昏今後别。
暗香浮动月。
谁为寻芳时节。
误了前村踏雪。
为问花间能赋客。
如何心似铁。
初雨歇。
槐夏绿阴时节。
万里无云天绀滑。
一轮光皎洁。
好怕暂高还没。
好怕暂圆还缺。
同是广寒宫里客。
相逢无话说。
春一半。
留与大家同看。
觅个温柔林下伴。
北枝犹未暖。
纵有娥照管。
可惜罗浮梦短。
断岭不能遮望眼。
几时魂却返。
多少恨。
不见旧时风韵。
浪蕊浮花都懒问。
江头春有信。
夸甚寿阳妆镜。
说甚扬州诗兴。
云破月来堪弄影。
世间无此景。
风渐力。
水翦飞花狼藉。
鼎沸笙歌催举白。
玉堂金马客。
欢动周人颂德。
唤起洛阳春色。
况值日南天道北。
老人星拱极。
花谱内。
莫作等闲看待。
斗草吴王无可对。
有他西子在。
好在一枝竹外。
影也教人堪爱。
未免世间儿女态。
折来头上戴。
怀抱恶。
犹被暗香著莫。
想在陇头谁领略。
一枝分付错。
今夜云窗雾阁。
明夜烟村水郭。
纸帐天寒人寂寞。
梦回闻雪落。
昏又晓。
蝶梦不栖芳草。
照映琼林人物好。
熏香荀令小。
不怕醉时健倒。
恐怕醒时花笑。
潘鬓都因愁白了。
老人心未老。
金的。
犹带枝头寒色。
休道北人浑未识。
自然梅有格。
初见花时摘索。
再见花时狼藉。
诗句眼前拈不出。
恼人楼上笛。
夸独秀。
动把春光泄漏。
谁道江南无所有。
一枝先入手。
须是日将月就。
那在风飘雨骤。
直待豆秸灰落後。
初尝山店酒。
频点检。
依旧雪肌清减。
似恨海东花使滥。
不教幺凤探。
休笑诗人冷淡。
道尽影疏香暗。
桃杏中然无藻鉴。
承当应不敢。
全不让。
占了百花头上。
没个知音人共赏。
陶潜无处望。
也有江湖酒量。
也有风骚诗将。
休道花前无伎俩。
疏狂些子放。
人未晓。
古锦囊中诗草。
抹月批风滋味好。
气吞云梦小。
要把凤楼惊倒。
不学乌台嘲笑。
多少闲愁陶写了。
数篇吟可老。
谁便道。
昨夜雪中开了。
次第不将消息报。
探芳人草草。
宜在嫩寒清晓。
兴比孤山更好。
流落逢花须醉倒。
惜花人易老。
偷造化。
秀出含章檐下。
为问花中谁可嫁。
海棠开已罢。
占了十分闲雅。
占了十分潇洒。
若使画工能此画。
九方皋相马。
烟雨晓。
梦断池塘春草。
坐上曲生风味好。
银杯休厌小。
刚要玉山醉倒。
社瓮酿成微笑。
人世间愁都占了。
有情天也老。
以上李俊明作品《谒金门》共16首
