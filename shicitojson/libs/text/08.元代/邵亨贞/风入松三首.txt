form=词
tags=

当年曾过宋东邻。
汗漫蹋芳尘。
如今记得欢游处，
画桥横、绿水粼粼。
借问酒家何处，
牧童遥指花村。
近来乐事底因循。
春又过三分。
百年能几开怀抱，
绕天涯、芳草销魂。
但愿有钱留客，
也胜骑马入门。
十年心事暗相牵。
收拾此灯前。
向来行乐匆匆过，
到如今、想像依然。
蹋月几番邻巷，
看花长共吟船。
故人一别阻斜川。
曾记远游篇。
新来我亦长为客，
把故园、分咐寒烟。
纵使此回相见，
好怀不似当年。
小溪溪上十年游。
酌酒对花讴。
竹西歌吹曾同赏，
到如今、梦里杨州。
绿发潘朗老大，
近来懒说风流。
故人握手话绸缪。
重问旧盟鸥。
五陵风度犹无恙，
算闲身、底事沉浮。
莫说乌衣巷口，
夕阳都是新愁。
以上邵亨贞作品《风入松》共3首
