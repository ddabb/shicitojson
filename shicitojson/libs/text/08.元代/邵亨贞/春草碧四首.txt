form=词
tags=

更筹图子宣和谱。
流落到如今，
空怀古。
江南荒草寒烟，
前代风流共谁语。
犹有赋骚人，
迷湘浦。
乌衣巷口斜阳，
＊＊院宇。
玉树后庭花，
谁能举。
五陵残梦依稀，
回首天涯叹行旅。
马上杜鹃啼，
愁如雨。
乱离避世无方略。
何处可寻幽，
须期约。
桃源只在人间，
争得身轻跨寥鹤。
空忆旧欢游，
成今昨。
自怜兵后多愁，
吟肩头削。
老病有孤舟，
难安泊。
残年但愿相依，
尔汝忘形纵狂药。
白首待时清，
应无乐。
儒冠不解明韬略。
底处是生涯，
云门约。
无端寄迹兵戈，
蕙帐荒寒怨秋鹤。
岁暮且归来，
情如昨。
故人几度传心，
曾烦手削。
门外见仙槎，
须停泊。
老来岁月无何，
乞与刀圭九还药。
三岛景长春，
寻具乐。
岁寒归计曾商略。
富贵与神仙，
辜前约。
儒冠已负平生，
不羡扬州去骑鹤。
蓬鬓老风霜，
心如昨。
惟应郢上高才，
风斤惯削。
相见问行藏，
重评泊。
无情最是桑榆，
那得昌阳引年药。
山水有清音，
同行乐。
以上邵亨贞作品《春草碧》共4首
