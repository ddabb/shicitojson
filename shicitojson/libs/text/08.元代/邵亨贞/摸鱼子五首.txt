form=词
tags=

遍乾坤、好山无数，
古来高隐能几。
相逢尽道林泉胜，
无柰利名朝市。
青嶂里。
望曲径深门，
彷佛柴桑里。
先生傲世。
任短褐长＊，
清琴烛酒，
占断晋风致。
疏林下，
别有谈玄尘尾。
清风长满窗几。
门剥啄何须问，
应是采芝仙子。
谁可比。
已不减、当时鸡犬空中起。
留连晚计。
尽穴石藏书，
锄云种玉，
千古有灵气。
记年时、满城风雨，
姑苏台下重九。
客楼已办登临屐，
曾为好山回首。
延伫久。
望翠壁嶙峋，
闲却题诗手。
相逢野叟。
强笑折黄花，
乱簪乌帽，
来与共尊酒。
流光去，
肯为闲人宿留。
惊心节序依旧。
西风只知么吹蓬鬓，
病骨尚堪驰骤。
官渡口。
便拟唤扁舟，
往问江潭柳。
明年健否。
纵世故无情，
未应迟暮，
孤负此时候。
见梅花、一番惊感，
天时人事如许。
星霜冉冉东流水，
牢落少年心绪。
时自语。
甚门外、风埃绿鬓生尘土。
故人间阻。
柰岁晚相思，
云寒怅望，
此意转凄楚。
髫年梦，
俯仰已成今古。
人生风度欢聚。
故乡景物浑非旧，
愁里忽忽时序。
能记否。
记翦烛西窗，
暝坐听风雨。
春来更苦。
柰酒量微增，
诗情未减，
何处唤俦侣。
雁来时、晚寒初劲，
青灯摇动窗户。
商声暗起邻墙树，
触景乱愁还聚。
秋又暮。
柰合造凄凉，
无处无笳鼓。
狂吟醉舞。
记满帽簪花，
分筹藉草，
骑马忘归路。
怀人远，
有恨凭谁寄语。
虚名长是相误。
天涯节序浑非旧，
留得满城风雨。
心万缕。
漫自喜、孤高不惹沾泥絮。
羁怀倦诉。
好分付儿曹，
耘＊三径，
早晚赋归去。
倚阑干、暮云千里，
天涯芳草凄楚。
＊＊巷陌重门掩，
何况满窗疏雨。
江上路。
又还见、黄金暗柳千万缕。
荒村岁序。
纵燕子新来，
梨花未埽，
好景自虚度。
江淹老，
谁解重吟恨赋。
东风依旧南浦。
青灯店舍长安道，
梦里翠屏朱户。
闲院宇。
怅犹记、佳人秉烛深夜语。
新诗漫与。
柰世事驱驰，
流光荏苒，
回首更延伫。
以上邵亨贞作品《摸鱼子》共5首
