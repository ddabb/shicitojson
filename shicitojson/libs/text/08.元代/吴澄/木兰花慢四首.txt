form=词
tags=

好风流诗老，
双鬓上，
雪霜稠。
忆少壮欢娱，
呼鹰逐兔，
走马飞球。
春风断肠柔唱，
拚千金一笑破娇羞。
此日花时意气，
当年梦里扬州。
客床百尺卧危楼。
往事总悠悠。
把湖海人豪，
消磨变换，
洙泗天游。
应知裂麻司业，
为前时、谏舌颇多愁。
今去却堪痛饮，
瓮头有酒频＊。
看风花烟柳，
浓又淡，
少还稠。
有小巧微虫，
垂天布网，
转地抟球。
冲融一般春意，
只啼莺语燕向人羞。
收取尘间乐事，
都归杓里舒州。
绮筵珍馔醉青楼。
光景信悠悠。
柰蚋队虾群，
空中聚散，
水上浮游。
谁知太和真趣，
本无愁、何用更浇愁。
问字频来未已，
漉巾不要亲＊。
是谁家庭院，
寒食后，
好花稠。
况墙外秋千，
书喧风管，
夜灿星球。
萧然独醒骚客，
只江蓠汀若当肴羞。
冰玉相看一笑，
今年三月皇州。
底须歌舞最高楼。
兴味尽悠悠。
有白雪精神，
春风颜貌，
绝世英游。
从教对花无酒，
这双眉、应不惹闲愁。
那夏关西夫子，
许来同醉香＊。
正群芳开遍，
花簇簇，
蕊稠稠。
看艳杏夭桃，
蒸霞作糁，
辊绣成球。
天然素肌仙质，
对浓汝艳饰似含羞。
痴绝京华倦客，
贪眷忘却南州。
传闻天上玉为楼。
此事付悠悠。
且白书风前，
黄昏月下，
烂熳同游。
神疑藐姑冰雪，
又何须、一醉解千愁。
自有壶中胜赏，
酿来玉液新＊。
以上吴澄作品《木兰花慢》共4首
