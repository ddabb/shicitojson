form=词
tags=

断塘流水洗凝脂。
早起索吟诗。
何处觅西施。
垂杨柳、萧萧鬓丝。
银匙藻井，
粉香梅谱，
万瓦玉参差。
一曲乐天词。
富贵似、吴王在时。
黄岩秋色雨频频。
楼上着闲身。
凉意逼羊裙。
更添得、砧声耳根。
寒香吹桂，
暗苞绽橘，
红日晓窗温。
客至莫论文。
只坐守、方山看云。
霖铃秋雨打空阶。
人坐益清齐。
门掩小蓬莱。
怕有客、寻真到来。
楼头碧远，
山眉青小，
口树挂苍苔。
且莫写离怀。
看隔水、芙蓉正开。
溶溶一叶不成衣。
恰待弄春晖。
幽懒意迟迟。
只可向、山中自怡。
清歌遏玉，
娇鬟＊翠，
纤月映蛾眉。
来往且孤飞。
问行雨、巫咸未知。
以上张可久作品《太常引》共4首
