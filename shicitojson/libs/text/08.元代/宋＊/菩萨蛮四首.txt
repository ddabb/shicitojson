form=词
tags=

北芒古冢纷无数。
崔嵬罗列成山阜。
何处断碑横。
无人知姓名。
今坟如蚁垤。
回首成磨灭。
今古两堪哀。
停骖酹绿苔。
两歧流水清如酒。
草根风蹙冰皮皱。
雪净太行青。
联镳看画屏。
按行多雅志。
解起澄清志。
回首五云天。
东华尘似烟。
西风落日丹阳道。
竹冈松阪相环抱。
何处最多情。
练湖秋水明。
驿城那惮远。
佳句初开卷。
寒雁任相呼。
羁愁一点无。
紫髯如戟霜台掾。
风生彩笔来行县，
邂逅海天涯。
盍簪能几时。
柳梢春尚冷。
无物堪持赠。
为谢幕中莲。
殷勤寄短篇。
以上宋＊作品《菩萨蛮》共4首
