form=词
tags=

棋声清美。
盘薄青松底。
门外行人遥指似。
好个烂柯仙子。
输赢都付欣然。
兴阑依旧高眠。
山鸟山花相语。
翁心不在棋边。
青松偃蹇。
不受春风管。
松下幽人心自远。
惊怪人间日短。
微茫云海蓬莱。
千年一度春来。
争信门前桃李，
年年花落花开。
青天仰面。
卧看浮云卷。
苍狗白云千万变。
都被幽人窥见。
偶然梦到华胥。
觉来花影扶疏。
窗下鲁论谁诵，
呼来共咏风雩。
山翁醉也。
欲返黄茅舍。
醉里忽闻留我者。
说道群花未谢。
脱巾就挂松龛。
觉来酒兴方酣。
欲借白云为笔，
淋漓洒遍晴岚。
雨晴箫鼓。
四野欢声举。
平昔饮山今饮雨。
来就老农歌舞。
半生负郭无田。
寸心万国丰年。
谁识山翁乐处，
野花啼鸟欣然。
以上刘因作品《清平乐》共5首
