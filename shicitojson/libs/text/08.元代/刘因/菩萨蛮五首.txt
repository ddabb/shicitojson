form=词
tags=

楼前曲浪归桡急。
楼中细雨春风泾。
终日倚危阑。
故人湖上山。
高情浑似旧。
只在东风瘦。
薄晚去来休。
装成一段愁。
水围山影红围翠。
翠围红影山围水。
西近小桥溪。
溪桥小近西。
隐人谁与问。
问与谁人隐。
孤鹤对言无。
无言对鹤孤。
吾乡先友今谁健。
西邻王老时相见。
每见忆先公。
音容在眼中。
今朝故人子。
为寿无多事。
惟愿岁长丰。
年年社酒同。
元龙未减当年气。
呼山卧向高楼底。
今日到山村。
青山故意昏。
商歌聊一振。
千里浮云尽。
老子气犹豪。
山灵未可骄。
种花人去花应道。
花枝正好人先老。
一笑问花枝。
花枝得几时。
人生行乐耳。
今古都如此。
急欲醉莓苔。
前村酒未来。
以上刘因作品《菩萨蛮》共5首
