form=词
tags=

彩翼双凫，
寄来一幅天机锦。
纯绵绝品。
将意何勤恁。
岁晚空山，
不怕冰霜凛。
西风紧。
便添袍＊。
被德吾无隐。
点检龟巢，
素琴弦断余何有。
夫妻白首。
相敬如宾友。
三四孙儿，
五色斑斓袖。
梅花酒。
为翁称寿。
罗拜爷娘后。
海上归来，
鬓毛枯似经霜草。
薄田些少。
茅屋园池小。
三子犁锄，
三妇供萍藻。
村居好。
兔园遗稿。
是我传家宝。
弧矢休悬，
举杯聊适栖迟意。
明朝冬至。
有酒还沉醉。
堪笑神仙，
要作长生计。
人间世。
金鸟西坠。
难把长绳系。
老眼犹明，
着书未了余生债。
客来休怪。
淡饭黄斋菜。
踏雪观梅，
清兴依然在。
南门外。
夜来寻载。
扶醉驮驴背。
七十年前，
抱麟虚负双亲梦。
一襟空洞。
生世曾何用。
老我东门，
瓜也无心种。
松醪雍。
泻如铅汞。
时与渔樵共。
往古来今，
何人不道闲居好。
忙多闲少。
应被青山笑。
蒲柳衰颜，
我独惊秋早。
茅斋小。
几番掀倒。
风雨都湿了。
以上谢应芳作品《点绛唇》共7首
