form=词
tags=

阿翁初度宴重闱。
正熙熙。
醉如泥。
春到阶庭，
玉树长孙枝。
座客持杯停寿曲，
都听取，
凤雏啼。
明年蓬矢两弧垂。
对佳期。
试周期。
看取干戈，
俎豆弄金龟。
彭祖春秋应八百，
孙似祖，
与年齐。
去年今日访庞公。
也匆匆。
去城中。
回首青山，
带雨汗颜同。
茅屋破来风转急，
愁杀我，
浣花翁。
今年一笑喜相逢。
海榴红。
照帘栊。
休把闲愁，
牵系废歌钟。
请看灰飞千里草，
金满坞，
总成空。
去年今日泻天瓢。
水滔滔。
断蓝桥。
阻我群仙，
鸾鹤赴蟠桃。
独有商羊偏喜雨，
跳且舞，
上山椒。
今年南极见丹霄。
射金蕉。
瑞光摇。
浇去胸中，
磊块尽＊＊。
莫厌琵琶弹旧曲，
长听取，
郁轮袍。
以上谢应芳作品《江城子》共3首
