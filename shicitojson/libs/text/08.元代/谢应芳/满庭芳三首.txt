form=词
tags=

尘拂风生，
熏炉烟袅，
剧谈天上人间。
冯夷击鼓，
白凤舞昆山。
惊倒五陵年少，
听三老、□角鸣湍。
江南好，
梅前菊后，
天气带微寒。
客来虽话别，
重歌旧曲，
不是阳关。
笑闲云似我，
时去时还。
最喜烽烟尽息，
青天净、一镜团团。
重来也，
寻盟鸥鹭，
访竹问平安。
十里横山，
一湾流水，
东洲蕞尔孤村。
称来田舍，
山水对衡门。
老我无能为矣，
犁锄事、付与儿孙。
湖田上，
黄梅雨足，
蛙鼓□声喧。
亲朋三四老，
须眉雪白，
言笑春温。
每携手相过，
清事闲论。
坐挹山光水色，
茅柴酒、倾倒夸尊。
章台路，
马蹄尘土，
不到紫苔痕。
玉雪梨涡，
锦云桃扇，
紫箫双凤和鸣。
觥船初棹，
烟绕博山青。
最喜清和天气，
绿阴静、梅雨初晴。
高斋里，
马融书帐，
风卷绛纱轻。
华年才几许，
培风健翮，
曾试修程。
偶归来林下，
间听松声。
笑道葵花似我，
芳心在、向日长倾。
黄河水，
如今重看，
朝□暮还清。
以上谢应芳作品《满庭芳》共3首
