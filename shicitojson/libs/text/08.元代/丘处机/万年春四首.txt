form=词
tags=

春暖烟晴，
杜鹃永日啼芳树。
声声苦。
劝人归去。
不道归何处。
我欲东归，
归去无门路。
君提举。
有何凭据。
空设闲言语。
衲袄秋来，
著身渐觉时相称。
霜天净。
畅怀游兴。
不怕西风劲。
百片千条，
上下穿联定。
宽还正。
外疏狂性。
内放明珠莹。
秋夜沉沉，
漏长睡酷多思想。
须依仗。
道情和畅。
不纵魔军王。
打叠神情，
物物离心上。
虚空帐。
慧灯明放。
坐待金鸡唱。
土穴秋来，
温温渐觉阳和胜。
幽栖兴。
道家偏称。
疏懒多贫病。
凛冽天寒，
叶落山川净。
窗前竞。
雪飘风劲。
热焙闲吟咏。
以上丘处机作品《万年春》共4首
