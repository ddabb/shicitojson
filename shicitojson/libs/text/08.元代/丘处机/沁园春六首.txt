form=词
tags=

大智闲闲，
放荡无拘，
任其自然。
寄雅怀幽兴，
松间石上，
高歌沉醉，
月下风前。
玉女吹箫，
金童舞袖，
送我醺醺入太玄。
玄中理，
尽浮沉浩浩，
来去绵绵。
奇哉妙景难言。
算别是、人间一洞天。
傲立身敦厚，
山磨岁月，
从佗轻薄，
海变桑田。
神气冲和，
阴阳升降，
已占逍遥陆地仙。
无烦恼，
任开怀纵笔，
端写灵篇。
净梵王宫，
太子殷勤，
雪山六期。
把世情我态，
丝毫断念，
云根水谷，
麻麦充饥。
芥纳须弥，
毛吞大海，
自古男儿了悟时。
超生灭，
任循环宇宙，
不管东西。
圆成无得无知。
信法界、空空寂灭机。
又勿劳习定，
安禅作用，
偷闲终日，
打坐行治。
大理无时，
真功非相，
动静昏昏合圣规。
无高下，
但能通般若，
总证牟尼。
列鼎雄豪，
兔走乌飞，
转头悄然。
似电光开夜，
云中乍闪，
晨霜迎日，
草上难坚。
立马文章，
题桥名誉，
恍惚皆如作梦传。
争如我，
效忘机息虑，
返朴归原。
壶中异景堪怜。
是别有风花雪月天。
玩四时时见，
祥云瑞气，
三光光罩，
玉洞琼筵。
满泛流霞，
高吟古调，
骨健神清丹自圆。
真堪爱，
待功成一举，
永镇飞仙。
世事纷纷，
似水东倾，
甚时了期。
叹利名千古，
争驰虎豹，
丘原一旦，
总伴狐狸。
枳棘丛中，
桑榆影里，
乱冢堆堆谁是谁。
君知否，
谩徒劳百载，
空皱双眉。
争如归去来兮。
放四大、优游无所为。
向碧岩古洞，
完全性命，
临风对月，
笑傲希夷。
一曲玄歌，
千钟美酒，
日月循环不老伊。
童颜在，
镇龟龄鹤寿，
罢喝黄鸡。
晔晔重阳，
秀气飘飘，
廓周大千。
正故庵交会，
宾朋浩浩，
青霄依约，
鸿雁翩翩。
是处登高，
衔杯逸兴，
放旷犹如陆地仙。
朝真会，
赞金风淡荡，
玉露新鲜。
黄花嫩蕊堪怜。
散袅袅、清香满坐传。
使众人得味，
皆明至道，
群莺无语，
独王秋天。
艳杏妖桃，
繁华春景、莫与迎霜敢＊坚。
乘佳趣，
对芳丛烂饮，
一醉千年。
智慧男儿，
速悟尘劳，
勿将性疲。
但此身彼物，
皆名幼化，
多虚少实，
不可追随。
万种缠绵，
千般汩没，
荏苒光阴老却伊。
争如向，
太玄真教法，
讨论希夷。
乾坤荡荡无依。
似一片、闲云出世奇。
悟性宗合道，
恩山易挫，
神舟得岸，
苦海难迷。
行满功成，
仙游羽化，
物外何如土底归。
无佗事，
要升天入地，
俱在心为。
以上丘处机作品《沁园春》共6首
