form=词
tags=

北方一日，
南方一日，
共东西、四方交日。
梦寐沉沉，
且往来、游行销日。
待佗年、道心开日。
百年短景，
都来几日。
暗推排、今朝明日。
不觉推排，
到圣贤、嘉音来日。
洞天开、是吾归日。
当初学道、凭空炼己，
志冲天、人间无比。
放旷山林，
次后复、逍遥云水。
过夷门、又临秦地。
飘蓬十载，
游程万里。
度关津、崎岖迢递。
事事谙来，
但悟了、般般总弃。
只随缘、布裘芒履。
山河已定，
干戈不起，
太平时、八方和义。
斋醮频修，
盛答报、虚空天地。
谢洪恩、暗中慈惠。
千年一遇，
神仙出世。
幸遭逢、莫生轻易。
供养精严，
但一岁、胜如一岁。
遇良辰、大家沉醉。
以上丘处机作品《解冤结》共3首
