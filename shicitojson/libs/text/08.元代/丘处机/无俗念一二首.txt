form=词
tags=

春游浩荡，
是年年、寒食梨花时节。
白锦无纹香烂漫，
玉村琼葩堆雪。
静夜沈沈，
浮光霭霭，
冷浸溶溶月。
人间天上，
烂银霞照通彻  。
浑似姑射真人，
天姿灵秀，
意气舒高洁。
万化参差谁信道，
不与群芳同列。
浩气清英，
仙材卓荦，
下土难分别。
瑶台归去，
洞天方看清绝。
法轮初转，
慧风生、陡觉清凉无极。
皓色凝空嘉气会，
豁荡尘烦胸臆。
五贼奔亡，
三尸逃遁，
表里无踪迹。
神思安泰，
湛然不动戈戟。
信步紫陌红尘，
饥餐渴饮，
度日随缘觅。
物外闲中天地宝，
时复玎铛敲击。
后约参师，
前程归路，
自有真消息。
鹤书来召，
坐升云汉游历。
孤身蹬，
泛秦川、西入溪乡域。
旷谷岩前幽涧畔，
高＊云龛栖迹。
烟火俱无，
箪瓢不置，
日用何曾积。
饥餐渴饮，
逐时村巷求觅。
选甚冷热残馀，
填肠塞肚，
不假珍羞力。
好弱将来糊口过，
免得庖厨劳役。
装贯皮囊，
熏蒸关窍，
图使添津液。
色身轻健，
法身容易将息。
漫漫苦海，
似东溟、深阔无边无底。
＊＊群生颠倒竞，
还若游鱼争戏。
巨浪浮沉，
洪波出没，
嗜欲如痴醉。
漂沦无限，
化鹏超度能几。
唯有当日重阳，
惺惺了了，
独有冲天志。
学易年高心大悟，
掣断浮华缰系。
十载丹成，
一时功就，
脱壳成蝉蜕。
从师别后，
更谁风范相继。
前程路远，
未昭彰、金玉仙姿灵质。
寂寞无功天赐我，
棋局开颜销日。
古柏岩前，
清风台上，
宛转晨餐毕。
幽人来访，
雅怀闲＊机密。
初似海上江边，
三三五五，
乱鹤群鸦出。
打节冲关成陈势，
错杂蛟龙蟠屈。
妙算嘉谋，
斜飞正跳，
万变皆归一。
含弘神用，
不关方外经术。
群山四渎，
暮天晴、挥斥阴魔潜伏。
太一岩前风道快，
千尺波翻蟾足。
怒雪惊涛，
冲堤拍岸，
雷辊云＊逐。
青鸥白鹭，
月明江上飞速。
高下万叠千群，
相呼相召，
会合清江曲。
宝月神珠时逗引，
辊出都忘钤束。
踊跃飘飘，
玲珑灿灿，
价忽连城玉。
含弘光大，
上天入地翻覆。
深溪古岸，
到秋来、莎密茸茸无极。
楝择修纤归洞府，
虚落晴天吹炙。
两束丝乾，
千条绳就，
不假良工织。
闲轩亲自，
结成渔父装饰。
时伴樵牧嬉游，
青山绿水，
带雨和烟适。
妙绝珍幽径晚，
披雪冲开芦荻。
我本忘名，
人皆易号，
唤作蓑衣客。
佗年功满，
化云天上无迹。
十洲三岛，
运长春、不夜风光无极。
宝阁琼楼山上耸，
突兀巍峨千尺。
绿桧乔松，
丹霞密雾，
簇拥神仙宅。
漫漫云海，
奈何无处寻觅。
遥想徐福当时，
楼般东下，
一去无消息。
万里沧波空浩渺，
远接天涯秋碧。
痛念人生，
难逃物化，
怎得游仙域。
超凡入圣，
在乎身外身易。
霜风荡＊，
舞飘零、木叶斜飞阡陌。
极目长郊凝望处。
衰菊斓＊犹坼。
点点苍苔，
漫漫朝露，
渐结清霜白。
山川高下，
尽成一片秋色。
潇潇万物摧残，
凄凉天气，
愁损征途客。
水谷云根无可＊，
独有苍苍松柏。
悟道真仙，
忘机逸士，
亘古同标格。
欺寒压众，
自来天地饶得。
同云瑞雪，
正三冬、＊闭严凝时节。
寂寞山家孤悄悄，
终日无人谈说。
败衲重披，
寒＊独坐，
夜永愁难彻。
长更无寐，
朔风穿户凄冽。
求饭朝入西村，
临泉夹道，
玉叶凌花结。
冻手频呵仍自恨，
浊骨凡胎为劣。
昼夜参差，
饥寒逼迫，
早晚超生灭。
须凭一志，
撞开千古心月。
虚心翠竹，
禀天然、一气生来清独。
月下风前堪赏玩，
嘲谑令人无俗。
嫩叶萧骚，
隆冬掩映，
秀出千林木。
英姿光润，
状同玄辅寒玉。
好事东里田侯，
南溪新种，
使我开青目。
尽日高吟窗外看，
风＊筠梢摇绿。
冉冉幽香，
萧萧疏影，
坐卧清肌肉。
云龛闲伴，
雅怀惟称仙福。
迎今送古，
叹春花秋月，
年年如约。
物换星移人事改，
多少翻腾沦落。
家给千兵，
官封一品，
得也无依托。
光阴如电，
百年随手偷却。
有幸悟入玄门，
擘开疑网，
撞透真欢乐。
白玉壶中祥瑞罩，
一粒神丹挥霍。
月下风前，
天长地久，
自在乘鸾鹤。
人间虚梦，
不堪回首重作。
以上丘处机作品《无俗念》共12首
