form=词
tags=

二路滔滔方得意，
从渠掉臂昂头。
峥嵘笑杀楚累囚。
功名虽自许，
妻妾见应羞。
吏隐羡君怀雅志，
胸中自有嵩丘。
且须夏葛与冬裘。
随时无不可，
未用赋归休。
健笔兴来挥乐府，
无愁可到眉头。
可怜郊岛两诗囚。
枯肠徒自恼，
＊汗只供羞。
我欲与君追李白，
神游共访丹丘。
千金不惜翠云裘。
呼儿多换酒，
一醉万缘休。
俗务相仍何日了，
纷纷百绪千头。
空教萦绕似遭囚。
情知鸥与鹭，
亦解替人羞。
春晓拂衣随父老，
扶携寻壑经丘。
本无肥马衣轻裘。
闲身元自在，
不问几宜休。
闻说东庵梅最好，
何须远访西湖。
金衣相映玉肌肤。
幽香俱可爱，
颜色不妨殊。
花主惜春仍好事，
作诗清似林逋。
冰＊雪萼正敷腴。
只愁无客至，
那怕酒须沽。
以上蒲道源作品《临江仙》共4首
