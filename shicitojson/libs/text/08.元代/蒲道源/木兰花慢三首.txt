form=词
tags=

八旬今又八，
说尚齿，
更谁尊。
况赐号司徒，
跋封大国，
荣及生存。
白麻制词新宠，
算一家、四世被皇恩。
七十儿为内相，
斑衣笑捧金尊。
近闻迎驾到金门。
亲奉玉音温。
问父子行年，
康宁寿考，
定省晨昏。
銮坡正须耆旧，
道平时、致仕不宜论。
这种灵椿丹桂，
天公偏养深根。
数当今人物，
问谁似，
玉堂仙。
但苏子才名，
居中未几，
补外何偏。
天公意深有在，
要周流、海内作师传。
万古斯文正脉，
一生前圣遗编。
胸襟理胜自超然。
虽老未华颠。
念厚禄崇资，
真成大耐，
何计荣迁。
心期岁丰民乐，
更公庭、无讼酒如川。
唤取梅花为寿，
看他老桧千年。
想天开阊阖，
正元日、受朝仪。
美出震居尊，
承乾继统，
行夏之时。
梅花领将春到，
更祥烟、浮动万年枝。
丽日徐行黄道，
和风细度丹墀。
天颜有喜近臣知。
称寿献瑶卮。
道品物惟新，
阳刚＊长，
百禄咸宜。
觚＊五云佳气，
但遥瞻、百拜只心驰。
记得华封馀祝，
不妨借人新词。
以上蒲道源作品《木兰花慢》共3首
