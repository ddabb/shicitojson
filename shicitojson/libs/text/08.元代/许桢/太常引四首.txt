form=词
tags=

池亭荷净纳凉时。
四面柳依稀。
棹得酒船回。
看风里、沙巾半欹。
残霞照水，
夕阳明树，
天付画中诗。
应不负归期。
更谁看、桃花面皮。
淡妆素服更纤浓。
清致不须红。
伫目画桥东。
一扫尽、人间冶容。
麻姑何在，
嫦娥昨夜，
飞出广寒宫。
天亦为诗翁。
把好景、都移此中。
藕花香里有丛筠。
照水绿梢新。
清洁出风尘。
似特与、幽人写真。
门无俗客，
地多清兴，
羽扇白纶巾。
甘作太平民。
故自谓、羲皇上人。
西池池上好新亭。
红翠门娉娉。
翠盖几翻倾。
听水上、红妆笑声。
归来乡社，
不关尘事，
活计问樵青。
世事一毫轻。
看西泠、晴云暮横。
以上许桢作品《太常引》共4首
