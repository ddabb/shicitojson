form=词
tags=

鸿雁翩翩云路杳。
芦花如雪迷红蓼。
荷叶不禁风雨倒。
秋意早。
诗怀清似霜天晓。
独掩柴扉谁得到。
高台日暮宜瞻眺。
清致日多尘事少。
歌古调。
新声移入渔家傲。
青入西山烟渺渺。
天机只在菰蒲杪。
风解冰澌融小沼。
人静悄。
一声何处啼山鸟。
杖策寻芳逢野老。
草芽柳眼明残照。
归到圭塘还独钓。
心事了。
箫声缓和渔家傲。
万木凋零岩壑峭。
一机消长观天道。
松竹园亭时一造。
谁敢诮。
敲冰煮茗供谈笑。
自负平生心矫矫。
三闾何事形容槁。
琴到无弦谁与操。
怀我宝。
相逢且赋渔家傲。
众绿如生如羽葆。
池光摇漾连汀草。
红杏已无春意闹。
风致好。
水中三屿如三岛。
荷叶如钱蒲袅袅。
石渠静听泉声小。
从此圭塘时检校。
停短棹。
柳阴高唱渔家傲。
以上许桢作品《渔家傲》共4首
