form=词
tags=

平生行止懒编排。
住蒿莱。
走尘埃。
社燕秋鸿，
年去复年来。
看尽好花春睡稳，
红兴紫，
任他开。
紫微天上列三台。
问英才。
几沉埋。
沧海遗珠，
当著在鸾台。
兴世浮沉惟酒可，
如有酒，
且开怀。
琼华昔日贺新成。
与苍生。
乐升平。
西望长山，
东顾限沧溟。
翠辇不来人换生，
天上月，
自虚盈。
树分残照水边明。
雨初晴。
气还清。
醉却兴亡，
惟有酒多情。
收取晋人腮上泪，
千载后，
几新亭。
松苍竹翠岁寒天。
雁山前。
凤城边。
回首燕南，
一别又三年。
长爱故人心似月，
人不见，
月还圆。
小窗寂寂锁凝烟。
一灯然。
一诗联。
诗若灯青，
孤影伴无眠。
明日酒中余思在，
挥醉墨，
洒云笺。
以上刘秉忠作品《江城子》共3首
