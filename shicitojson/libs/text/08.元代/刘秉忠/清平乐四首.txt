form=词
tags=

彩云盘结。
何处歌声噎。
歌罢彩云归绛阙。
掉下阶前明月。
月华千古分明。
照人一似无情。
不道天涯离客，
梦回愁对三更。
夜来霜重。
帘外寒风劲。
横笛楼头才一弄。
惊破绿窗幽梦。
起来情绪如何。
开门月色犹多。
照我如常如画，
更谁能似娥。
渔舟横渡。
云淡西山暮。
岸草汀花谁作主。
狼籍一江秋雨。
随身箬笠蓑衣。
斜风细雨休归。
自任飞来飞去，
伴他鸥鹭忘机。
月明风劲。
花弄窗间影。
一夜玉壶秋水冷。
梧叶乍凋金井。
世间日月如梭。
人生会少离多。
篱畔黄花开尽，
相逢不醉如何。
以上刘秉忠作品《清平乐》共4首
