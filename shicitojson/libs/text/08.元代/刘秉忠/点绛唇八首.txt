form=词
tags=

策杖寻芳，
小溪深雪前村路。
暗香时度。
更在清幽处。
一见冰容，
便有西湖趣。
题新句。
句成梅许。
折得南枝去。
古寺萧条，
十年再到经行路。
旧题新句。
总是关心处。
睡起西轩，
转觉添幽趣。
斜阳暮。
淡烟疏雨。
湿遍山前树。
寂寂珠帘，
凤楼人去箫声住。
断肠诗句。
彩笔无题处。
花褪残红，
绿满西城树。
蘅皋暮。
客愁何许。
梅子黄时雨。
客梦初惊，
雪晴风冷千山晓。
塞烟沙草。
又上邮亭道。
石窟萝龛，
为我君应扫。
何时到。
放怀吟啸。
相伴山间老。
立尽黄昏，
袜尘不到凌波处。
雪香凝树。
懒作阳台雨。
一水相系，
脉脉难为语。
情何许。
向人如诉。
寂寞临江渚。
恰破黄昏，
一湾新月稍稍共。
玉溪流汞。
时有香浮动。
别后清风，
馥郁添多种。
如相送。
未忘珍重。
已入幽人梦。
十载风霜，
玉关紫塞都游遍。
驿途方远。
夜雨留孤馆。
灯火青荧，
莫把吴钩看。
歌声软。
酒斟宜浅。
三盏清愁散。
天上春来，
满前芳草迷归路。
楚山湘浦。
朝暮谁云雨。
凤吹初听，
认是吹箫侣。
刘郎去。
碧桃千树。
世外无寻处。
以上刘秉忠作品《点绛唇》共8首
