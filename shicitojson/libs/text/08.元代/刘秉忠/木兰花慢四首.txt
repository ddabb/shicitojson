form=词
tags=

到闲人闲处，
更何必，
问穷通。
但遣兴哦诗，
洗心观易，
散步携筇。
浮云不堪攀慕，
看长空、淡淡没孤鸿。
今古渔樵话里，
江山水墨图中。
千年事业一朝空。
春梦晓闻钟。
得史笔标名，
云台画像，
多少成功。
归来富春山下，
笑狂奴、何事傲三公。
尘事休随夜雨，
扁舟好待秋风。
既天生万物，
自随分，
有安排。
看＊＊云霄，
骅骝道路，
斥＊蒿莱。
东君更相料理，
著春风、吹处百花开。
战马频投北望，
宾鸿又自南来。
紫垣星月隔尘埃。
千载拆中台。
叹麟出非时，
风归何日，
草满金台。
江山阅人多矣，
计古来、英物总沉埋。
镜里不堪看鬓，
尊前且好开怀。
望乾坤浩荡，
曾际会，
好风云。
想汉鼎初成，
唐基始建，
生物如春。
东风吹遍原野，
但无言、红绿自纷纷。
花月流连醉客，
江山憔悴醒人。
龙蛇一屈一还伸。
未信丧斯文。
复上古淳风，
先王大典，
不贵经纶。
天君几时挥手，
倒银河、直下洗嚣尘。
鼓舞五华＊＊，
讴歌一角麒麟。
笑平生活计，
渺浮海，
一虚舟。
任紫塞风沙，
鸟蛮瘴雾，
即处林丘。
天地几番朝暮，
问夕阳、无语水东流。
白首王家年少，
梦魂正绕扬州。
凤城歌舞酒家楼。
肯管世闲愁。
奈麋鹿疏情，
烟霞痼疾，
难与同游。
桃花为春憔悴，
念刘郎、双鬓也成秋。
旧事十年夜雨，
不堪重到心头。
以上刘秉忠作品《木兰花慢》共4首
