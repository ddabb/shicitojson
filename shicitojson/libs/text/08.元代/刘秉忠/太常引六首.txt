form=词
tags=

长安三唱晓鸡声。
谁不被，
利名惊。
搅镜照星星。
都老却、当年后生。
山林苍翠，
江湖烟景，
归去没人争。
休望濯尘缨。
几时得、沧浪水清。
当时六国怯强秦。
使群策，
日纷纷。
谈笑却三军。
算自古、谁如此君。
一心忠义，
满怀冰雪，
功就便抽身。
富贵若浮云，
本是个、江湖散人。
衲衣藤杖是吾缘。
好归去，
旧林泉。
富贵任争先。
总不较、诸公著鞭。
雁飞汾水，
鹤归华表，
人事又千年。
沧海变桑田。
谁知有、壶中洞天。
青山憔悴锁寒云。
站路上，
最伤神。
破帽鬓沾尘。
更谁是、阳关故人。
颓波世道，
浮云交态，
一日一番新。
无地觅松筠。
看青草、红芳斗春。
桃花流水鳜鱼肥。
青＊笠，
绿蓑衣。
风雨不须归。
管甚做、人间是非。
两肩云衲，
一枝筇杖，
尽日可忘机。
之子欲何为。
归去来、山猿怪迟。
至人视有一如无。
见义处，
便相扶。
三顾出茅庐。
莫不是、先生有图。
拯危当世，
觉民斯道，
佩玉已心枯。
遗恨失吞吴。
真个是、男儿丈夫。
以上刘秉忠作品《太常引》共6首
