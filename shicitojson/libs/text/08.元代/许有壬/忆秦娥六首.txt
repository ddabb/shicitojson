form=词
tags=

长安陌。
东风杨柳花如雪。
花如雪。
青条无数，
为君攀折。
少年刚道轻离别。
临歧未信心如铁。
心如铁。
旧怀新恨，
满梁残月。
春山碧。
诗成马上应相忆。
应相忆。
卢沟桥畔，
晚云如织。
人生有别休多惜。
但悲后会知何日。
知何日。
暮云心绪，
断鸿消息。
山花舞。
岩姿能笑禽能语。
禽能语。
百年心事，
一犁春雨。
神仙护短多官府。
老夫只解为农圃。
为农圃。
乾坤休问，
几番今古。
山鸡唱。
少年中夜心悲壮。
心悲壮。
世间何事，
不来眉上。
迷途未远奚惆怅。
五湖烟水春摇荡。
春摇荡。
谁知平地，
拍天风浪。
山瓢饮。
太空为幕云为枕。
云为枕。
松声万壑，
月明风冷。
人生未老宜先省。
尘寰尽有清闲境。
清闲境。
孤云野鹤，
杳无踪影。
山人笑。
人间不识山间妙。
山间妙。
岚光浮动，
半江残照。
移文莫待山英校。
烟霞曾结三生好。
三生好。
白云深锁，
葛洪丹＊。
以上许有壬作品《忆秦娥》共6首
