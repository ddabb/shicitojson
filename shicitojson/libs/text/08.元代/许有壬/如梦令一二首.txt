form=词
tags=

火榻只宜春早。
纸张不知天晓。
枕上问山童，
门外雪深多少。
休扫。
休扫。
收拾老夫茶灶。
老子风神清洒。
好句自然传写。
立雪赋梅花，
更折绿条成把。
闲雅。
闲雅。
莫道吉人辞寡。
门外雪花飘洒。
坐上乌丝方写。
秋露白泠泠，
更着玉人亲把。
三雅。
三雅。
取醉莫论多寡。
墙角黄葵都谢。
开到玉簪花也。
老子恰知秋，
风露一庭清夜。
潇洒。
潇洒。
高卧碧窗下。
三日琼瑶飞洒。
天巧岂容摹写。
佳客不曾来，
有酒定从谁把。
文雅。
文雅。
应笑珉多玉寡。
谁把清风领受。
寻得岁寒心友。
霜月玉亭亭，
恰似老夫诗瘦。
诗瘦。
诗瘦。
无柰碧云怀旧。
岁暮天寒时节。
满意相看冰雪。
不遣野人归，
谁慰此君清绝。
清绝。
清绝。
添上一方明月。
桃李东风不耐。
好在西山如黛。
杖策看山来，
正尔青青相待。
无柰。
无柰。
却被暮云妨碍。
为问蕃厘道士。
今日琼花开未。
老子偶然闲，
要向花间游戏。
游戏。
游戏。
莫待清阴满地。
一片苍苔凿破。
百折清泉分过。
长日午阴圆，
自挈胡床来坐。
斯可。
斯可。
从此闲身属我。
有泪绿窗偷洒。
有恨锦笺难写。
消瘦不胜春，
玉骨都无一把。
风雅。
风雅。
正值文君新寡。
昨夜庭梧陨翠。
诗思尤便爽气。
无事要生悲，
可笑宋家多事。
衰矣。
衰矣。
但校邻翁酒味。
以上许有壬作品《如梦令》共12首
