form=词
tags=

槐院风清，
藓阶尘净，
日长镇掩衡门。
葛帷藤簟，
石枕竹夫人。
不作南柯痴梦，
要来往、月窟天根。
花阴转，
闲关幽鸟，
啼破一窗云。
起来盘膝坐，
松风沸鼎，
花雪浮春。
便洗除胸次，
多少凝尘。
更喜秋原有秫，
快准备、小瓮清尊。
东篱下，
黄花香里，
颠倒白纶巾。
沙路无泥，
柳风如水，
嫩凉偏入吟鞍。
广思楼上，
雨后看西山。
回首炎氛千丈，
便长啸、跳出尘寰。
青天外，
斜阳淡淡，
倦鸟正飞还。
郊原秋色里，
望穷霄壤，
倚遍阑干。
问神仙何处，
独占高寒。
楼下悠悠洹水，
为底事、不暂休闲。
吾衰矣，
休将旧手，
遮日上长安。
学本迂疏，
才非明哲，
天恩偶听归田。
良辰美景，
相遇更欣然。
细数人生行止，
或城市、或在林泉。
都评过，
忘形适意，
惟是在尊前。
只今头尽白，
但怜饮量，
不似当年。
甚蘖痰媒渴，
无事招愆。
时有亲朋来劝，
学康节、微醉为贤。
先生笑，
偶当乘兴，
又作饮中仙。
以上许有壬作品《满庭芳》共3首
