form=词
tags=

更阑人静，
正满天晴露，
半庭斜月。
时见飞萤三四点，
树影依稀相隔。
暗地偷月，
微形自照，
冷焰明还灭。
有时分乱，
残星流下天阙。
应念造物多情，
翻腾变化，
腐草还成物。
多少黄萎随土壤，
争似超然飞越。
我正清贫，
寒窗寂寞，
赖尔成勋业。
案头乾死，
也胜零落霜雪。
南鸿过尽，
正龙沙岁晚，
严凝时节。
朔吹翻空沙石走，
一夜坤维冻裂。
宇宙茫茫，
山川杳杳，
千里飞阴雪。
停骖回顾，
壮心未信如铁。
京国十月先春，
杏桃无数，
破暖应开彻。
此去佳游知不负，
醉里雕鞍南陌。
粪火炉边，
简书丛里，
肯念飘零客。
故人欲问，
此情正待君说。
一壶天地，
亘南交朔漠，
东溟西极。
斫桂吴刚难措手，
转见今宵挺特。
露轧冰轮，
云归碧海，
上下琼瑶色。
白虚光里，
更无毫发间隔。
梦想洹上池台，
五年放浪，
延赏无虚席。
底事夷山丞节镇，
扰扰尘埃朱墨。
杰句才悭，
深杯量减，
况敢论勋业。
嫦娥应道，
老当归去时节。
以上许有壬作品《念奴娇》共3首
