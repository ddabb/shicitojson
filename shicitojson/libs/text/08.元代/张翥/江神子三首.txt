form=词
tags=

合欢花样满池娇。
用心描。
数针挑。
面面芙蕖，
闲叶映兰苕。
刺到鸳鸯双比翼，
应想像，
为魂销。
巧盘金缕缀倡条。
隐红绡。
翠妖饶。
白玉函边，
几度坠鸾翘。
汗粉啼红容易＊，
须爱惜，
可怜宵。
阖闾城外绿杨枝。
一丝丝。
比吟髭。
比似吟髭，
不似少年时。
积欲同携尊酒去，
青翰舫，
缕金卮。
故人相见减风姿。
淡胭脂。
比红儿。
比似红儿，
扶醉索新诗。
明日片帆江水远，
人去也，
又相思。
牡丹芍药冠池台。
缕金杯。
锦云堆。
最恨颠风，
横雨故相催。
国色天香虚过了，
红片片，
卧苍苔。
绿阴篱落暗香来。
野酴＊，
刺玫瑰。
照眼遗芳，
烂漫趁晴开。
纵使专春春有几，
花到此，
已堪哀。
以上张翥作品《江神子》共3首
