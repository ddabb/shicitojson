form=词
tags=

东风阵阵。
第几番春信。
呆李痴桃消息近。
写取鸾笺试问。
君家杨柳墙东。
杏花初吐生红。
好唤一床金雁，
明朝来醉春风。
阶前昼永。
绕石芭蕉影。
半＊云鬟慵不整。
寂寞朝酲乍醒。
湘裙翠被风流。
背人无限娇羞。
玉腕一双跳脱，
欠伸浑是春愁。
先生醉也。
甚矣吾衰也。
万物不如归去也。
陶令真吾师也。
篱边菊蕊初黄。
为花准备携觞。
只恐不如人意，
风风雨雨重阳。
先生醉矣。
是事忘之矣。
欲友古贤谁可矣。
严子真其人矣。
问渠辛苦征鞍。
何如自在渔竿。
终办一丘隐计、西湖鸥鹭平安。
以上张翥作品《清平乐》共4首
