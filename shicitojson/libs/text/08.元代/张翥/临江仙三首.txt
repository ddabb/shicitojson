form=词
tags=

羡杀渔村无畔岸，
茫茫杨柳蒹葭。
雨余秋涨没汀沙。
惊鸿投别渚，
浴鸟坐沉槎。
残日篱头闲晒网，
垂髫来卖鱼吓。
得钱沽酒径归家。
一声横笛外，
烟火隔芦花。
羡杀渔家生处乐，
隔湾数点青灯。
蓑衣忘在石矶层。
蓼花秋酿酒，
枫树晚垂罾。
时向瓦鸥篷底醉，
往来鹭侣鸥朋。
老翁倚棹坐瞢腾。
有鱼吾欲买，
摇手不能应。
摇荡春光湖上路，
多情偏识倡条。
画船系在赤阑桥。
花飞人别处，
绿暗雨休朝。
恼乱东风扶不起，
空怜燕姹莺娇。
舞衣香冷董娇娆。
相思无限恨，
犹似旧宫腰。
以上张翥作品《临江仙》共3首
