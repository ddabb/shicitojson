form=词
tags=

偶约尊前已目成。
琵琶私语更分明。
如今翻作断肠声。
彩扇旧歌怜楚楚，
青楼薄幸怨卿卿。
海枯石烂古今情。
数载相看欲话难。
酒边失口却成欢。
空添别恨与眉端。
流水有声传锦瑟，
行云无梦赴青鸾。
关河秋雨客窗寒。
一点芳心两翠蛾。
恼人离绪不胜多。
尊前忍听渭城歌。
花落鸟啼春去也，
水长天远客愁何。
此情何处托微波。
珍重千金一诺同。
小红楼上舞筵中。
谁知别路太匆匆。
愁杀二分无赖月，
凭将万里有情风。
为传消息宋家东。
昨夜花前送玉钟。
绿鬟歌罢落梅风。
不知离思为谁浓。
醉语低回银烛背，
梦云重叠绣帏中。
只愁归路见芙蓉。
以上张翥作品《浣溪沙》共5首
