form=词
tags=

百花飞尽彩云空。
牡丹丛。
始潜红。
培养经年，
造化夺天功。
脉脉向人娇不语，
晨露重，
洗芳容。
却疑身在列仙宫。
翠帷重。
瑞光融。
烁烁红灯，
间错绿蟠龙。
醉里天香吹欲尽，
应有悟，
夜来风。
鸡栖行李短辕车。
马如蛙。
畏途赊。
四十九年，
强半在天涯。
任使东风吹不去，
头上雪、眼中花。
甘泉宜＊复宜麻。
近山洼。
更宜瓜。
明日新年，
闻早健还家。
报答春光犹有酒，
倾白蚁，
岸乌纱。
九衢尘土＊儒冠。
镜中看。
失朱颜。
颠倒囊赀，
欲买青山。
剩种闲花多酿酒，
尘土外，
觅清欢。
功名余事且加餐。
老来闲。
岂天悭。
铁笛横吹，
牛背稳如船。
细马更须驮二八，
平地上，
作癯仙。
数椽茆舍大如蜗。
老生涯。
寄山家。
遮眼文书，
随分有些些。
自愧行年如伯玉，
思往事，
尽堪嗟。
从他＊吹沸鸣蛙。
鬓霜华。
晓来加。
南北东西，
泛若水中槎。
此去存身知有道，
深自隐，
效龙蛇。
以上段克己作品《江城子》共4首
