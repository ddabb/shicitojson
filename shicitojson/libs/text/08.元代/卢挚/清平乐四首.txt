form=词
tags=

海棠痴绝。
忙甚都开彻。
不是芜菁花上蝶。
谁为清明作节。
溪山今日无尘。
绣衣却待禁春。
莫遣鸣＊多事，
老夫也是游人。
年时寒食。
直到清明日。
草草杯盘聊自适。
不管家徒四壁。
今年寒食无家。
东风恨满天涯。
早是海棠睡去，
莫教醉了梨花。
元贞更号。
日月开黄道。
试看韶华何处好。
击坏康衢父老。
相将竹马儿童。
崧高万岁声中。
洛浦海花香里，
人间第一春风。
朱弦三叹。
宝瑟凝尘满。
更奈芙蓉秋思晚。
湘浦离歌欲断。
往年尊俎风流。
忆君送客江楼。
此日江缕送客，
忘怀赖有沙鸥。
以上卢挚作品《清平乐》共4首
