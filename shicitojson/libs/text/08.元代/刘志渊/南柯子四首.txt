form=词
tags=

久静还思动，
情甘爱海迷。
仙凡两路似云泥。
从此相分，
不顾上天梯。
莫学鹪鹩志，
营营恋小枝。
北溟鲲量愿君为。
咫尺成鹏，
准拟奋天池。
体若虚空净，
心如泰华安。
万缘妄想不相干。
正住无思，
触处得安闲。
觉海神珠莹，
禅天性月寒。
圆明不昧显＊＊。
放去收来，
一点地天宽。
阳动阴随变，
黄芽渐长成。
参差五叶发黄庭。
珠蕊苞开，
放出紫金英。
始结神丹粒，
清光宇泰生。
从容透体缕霞明。
内外辉辉，
法界混惺惺。
坐卧常澄湛，
连绵缓吸呼。
温温九气聚＊炉。
滚泛身田，
昼夜饮琼酥。
腹内三丹有，
心头一物无。
养成健体契空虚。
出没惺惺，
实相现元初。
以上刘志渊作品《南柯子》共4首
