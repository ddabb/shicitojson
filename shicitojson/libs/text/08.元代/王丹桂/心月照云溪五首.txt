form=未知
tags=

但凡入道，
屏弃繁华早。
柔弱守清贫，
把灵台、时时拂扫。
尘心起处，
宜向死前观，
凭乞化，
做生涯，
馀事绝论讨。
日来月往，
勤炼先天宝。
默默内含光，
照俗缘、番番颠倒。
无中还有，
此理最幽深，
功成日，
行圆时，
自有天书昭。
当初学道，
望脱尘缘累。
迤逦渐生魔，
是时间、些儿凝滞。
君还识破，
慎守勿因循，
心决死，
志精专，
别有清凉味。
羊儿牧处，
收管休疏失。
稍欲走东西，
在主人、调伏断制。
山间林下，
早早趁归期，
天欲暮，
日将沈，
关锁牢封闭。
既抛火院，
尘事难拘检。
物外乐逍遥，
总疏远、征徭赋敛。
粗衣淡饭，
据分且随缘，
青峰畔，
白云中，
独把清闲占。
茅庐一厦，
相称平生愿。
里面但容身，
也不在、浮华妆点。
锁窗寂静，
恣意任高眠，
红日上，
两三竿，
犹自柴门掩。
牛儿性劣，
奔竞无时辍。
短棒与长绳，
每驱驰、牢擒痛决。
朝来暮往，
久久渐调柔，
芳草渡，
曲江头，
露卧如霜雪。
牧童闲散，
无限情怀悦。
独坐古松阴，
短笛弄、声悠韵噎。
重堆蓑笠，
拍手笑归来，
清风劲，
碧天澄，
现出家家月。
五峰挺秀，
滴翠岚光腻。
气势压沧溟，
对烟浪、云涛无际。
碧岩深处，
腌映道人家，
忘宠辱，
绝骄矜，
勘破人间世。
野情幽兴。
谁羡公卿贵。
闲运妙玄机，
看虎龙、盘旋作戏。
婴娇女姹，
欢笑庆金丹，
功成去，
步云霓，
显我嘉祥瑞。
以上王丹桂作品《心月照云溪》共5首
