form=词
tags=

本来一点号牟尼。
端严越世奇。
随缘应物任施为。
圆明合范围。
或显用，
或潜机。
灵光出入随。
但能认正决无疑。
携云物外归。
今生豪贵宿生缘。
分明说与贤。
回头早早悟根原。
休教俗境牵。
搜秘密，
访幽玄。
炉中炼汞铅。
真功真行满三千。
飞腾作大仙。
略将微语破昏衢。
尘情立剪除。
色空空色两无殊。
真实理不虚。
常湛湛，
体如如。
出离生死途。
澄塘性月一轮孤。
光明射四隅。
前期三日是蕤宾。
芝＊别紫宸。
祥烟瑞霭结氤氲。
同资诞玉真。
才敏慧，
性敦淳。
常希道德邻。
人间短景不堪陈。
壶天别有春。
全家一意道心坚。
皆因宿世缘。
精严精谨愈精专。
真诚实可怜。
听教化，
悟微言。
尘劳渐渐捐。
内调神息两绵绵。
功成自证仙。
修行径路坦然平。
直须断爱情。
邪思妄念不相萦。
三尸势自轻。
坐与卧，
住兼行。
常休忘静清。
一朝忽尔显灵灵。
辉辉晃晃明。
以上王丹桂作品《醉桃源》共6首
