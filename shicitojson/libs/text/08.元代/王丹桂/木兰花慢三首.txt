form=词
tags=

叹滔滔苦海，
任群迷，
恣漂游。
被有限形躯，
无涯爱欲，
一向拘囚。
空生万千计较，
况百年、短景不常留。
贪为名深利切，
岂期水远山悠。
如流。
岁月相催，
宜省悟，
觅抽头。
向太一峰前，
双林树下，
早把心收。
从来既知是错，
待番番、放下便休休。
撒手纵横无＊，
状同不系之舟。
忆当时颖脱，
道情浓，
世缘疏。
爱古洞深溪，
苍松翠柏，
万景齐敷。
箪瓢粗为遣日，
乐贫闲、况味胜莼芦。
千古昏昏醉梦，
廓然一旦樵苏。
瑶图。
宝幽微，
精勤佩，
未尝辜。
庆灵验昭昭，
心花灿灿，
并没凋殂。
威雄猛持慧剑，
屏三尸、六贼泯狂徒。
永保胎仙出入，
往来紫府清都。
又中秋届候，
日初沈，
夜微凉。
对烟障云屏，
良朋益友，
逸兴何长。
飙然玉轮宛转，
历茫茫、巨浸跃天网。
碾破玻璃万顷，
洞明三界十方。
宜将。
火枣交梨，
开清赏，
胜飞觞。
肆雅志幽怀，
遐襟旷迹，
百虑俱忘。
＊思教风始振，
感重阳、隐语示回阳。
桂树香传十九，
致余极味先尝。
以上王丹桂作品《木兰花慢》共3首
