form=词
tags=

禅道本来无辩证，
皆因古圣强名。
不须方外谩劳形。
人人俱有分，
个个总圆成。
但把万缘齐放下，
切须戒断无明。
给孤园内任纵横。
泥牛哮吼处，
日午打三更。
稽首同途听教化，
休教虚度流年。
常生觉照道心坚。
包容他过失，
整顿自邪偏。
分上本无人我相，
闲中认正根原。
但迷假合起攀援。
永沉烦恼海，
难证大罗天。
向晚嫩凉生户牖，
松岩独坐颐。
凭高一望彻天涯。
孤城烟树惨，
远浦片帆归。
万里碧天澄似水，
云闲不动毫厘。
昭昭明月弄晴辉。
圆光含法界，
灵验射瑶池。
一片闲心闲不倦，
腾腾兀兀忘机。
晓来微雨过窗扉。
翠霞青嶂里，
还听杜鹃啼。
句句不如归去朗，
我今已应归期。
功成自是步云霓。
何须施巧辩，
苦苦竞相催。
以上王丹桂作品《临江仙》共4首
