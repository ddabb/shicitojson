form=词
tags=

说甚根尘。
辩甚铅银。
这仙佛、路径明分。
何须外觅，
不在劳神。
欲要全完，
当全道，
露全身。
一体同观。
无起疏亲。
志常清、常静常真。
不惟自利，
兼利他人。
定结祥光，
成祥瑞，
蹑祥云。
幼悟离尘。
炼汞烹银。
把壶中、造化区分。
虎龙调处，
滋助阳初。
亘理来容，
元来面，
本来身。
云水为邻。
风月常亲。
妙玄通、方称全真。
忆师慈训，
稍异常人。
便字昌龄，
名丹桂，
号白云。
云水生涯。
到处为家。
远浮名、浮利浮华。
三宫升降，
上下无差。
要结灵胎，
收灵物，
聚灵芽。
清兴幽赊。
此外何加。
姿陶陶、畅饮流霞。
大丹熟也，
归泛仙槎。
便曳琼琚。
摇琼佩，
戴琼花。
以上王丹桂作品《行香子》共3首
