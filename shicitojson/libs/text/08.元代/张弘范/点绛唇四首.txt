form=词
tags=

春日前村，
一枝香彻江头路。
月明风度。
清煞西湖句。
昨夜幽欢，
梦里谁呼去。
愁如许。
觉来无语。
青鸟啼芳树。
独上高楼，
恨随春草连天去。
乱山无数。
隔断巫阳路。
信断梅花，
惆怅人何处。
愁无语。
野鸦烟树。
一点斜阳暮。
星斗文章，
词源落落倾胸臆。
十年南北。
几度空相忆。
把酒留君，
后会知何夕。
愁如织。
一鞭行色。
春雪梅花驿。
醉脸匀红，
向人无语夸颜色。
一枝春雪。
犹染嵬坡血。
庭院黄昏，
燕子来时节。
芳心折。
露垂香颊。
羞对开元月。
以上张弘范作品《点绛唇》共4首
