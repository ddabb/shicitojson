form=词
tags=

精养灵根神守气。
天然子母何曾离。
昼夜六时长在意。
三田内。
温温天地中和水。
十二楼前白雪腻。
九宫台畔黄芽遂。
日月山头朝上帝。
神光起。
腾身直上烟霄外。
神是气兮气是命。
神不外驰心自定。
幸有崔公入药镜。
如究竟。
全真固蒂归根静。
主客内明方外应。
灵台粲发天光莹。
两个壶中一片景。
急修省。
莫待临渴去掘井。
我有光珠无买价。
光明常照芝田下。
更无之乎并者也。
知音寡。
世间谁是能行者。
一万精光神守舍。
四百四病都斋罢。
透出火龙归造化。
回仙驾。
更无一点尘随马。
至道不遥只在迩。
毫厘差失如千里。
道是难求元却易。
如相契。
一超直入如来地。
水火交时为既济。
三尸六贼都回避。
只此长生仍久视。
身口意。
化成一点冲和气。
以上元无名氏作品《渔家傲》共4首
