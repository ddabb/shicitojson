form=词
tags=

达道逍遥无事客，
狂歌度日欣欣。
孤然一性朗然真。
清如三岛月，
闲似九霄云。
语话参差绝世梦，
心头不挂微尘。
四时游玩百花亲。
壶中天不夜，
物外景长春。
花影半帘初睡起，
绣鞋着罢慵移。
窥妆强把绿窗推。
隔花双蝶散，
犹似梦初回。
纤指弹瓯呼女伴，
出帘那共徘徊。
闲将罗袖倚朱扉。
楼台临水处，
日午燕争飞。
昨夜惊眠梅雨大，
枕前窗上频敲。
天明翻觉梦魂遥。
起来看女伴，
薰袖已香消。
云锁房栊烟锁竹，
卷帘水湿鲛绡。
菱花低照拂眉梢。
玉梳云发润，
不喜上兰膏。
以上元无名氏作品《临江仙》共3首
