form=词
tags=

倩来鸾传语。
问陆家兄弟翩翩，
今归何处。
留下文章藏万壑，
时作云烟吞吐。
谩徙倚、朱兰凝伫。
兰外瑁湖谁管领，
叹先生、旧宅僧分住。
天下事，
尽如许。
英雄总被虚名误。
览遗编结浩叹，
寂寞一杯寒土。
惟有春风长往，
催却几多人去。
但岁岁、垂杨自舞。
今日我来怀古后，
算后人又以今为古。
留此曲，
伴鸥鹭。

