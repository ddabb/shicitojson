form=词
tags=

匆匆沙际春归，
草如绶带交加翠。
白云缥缈，
四年相望，
季鹰归未。
拘束微官，
踉跄俗状，
较人间气。
想颠鸾倒凤，
天公不管，
谁会□，
空中意。
自要看时拨置。
问谁家、小栏堪倚。
云间公子，
为谁邀致，
愁怀一洗。
红玉擎杯，
朱弦理调，
偶然成醉。
又门前俗事，
催人上马，
不堪凝睇。
高楼壮观东南，
迥然突出千秋表。
月檐明烂，
风棂萧爽，
烟波浩渺。
菊径新秋柳谷薄暮，
桃源清晓。
□登临感慨，
悠然引兴，
银盘内，
青螺小。
自念当时行役，
顾菱花、不堪频照。
江山如故，
中原在眼，
几番危眺。
浩浩洪流，
茫茫尘世，
尽堪吟啸。
但优游老景，
浮沉里，
任邦人笑。
岳阳西望荆州，
倚楼曾为思刘表。
国亡家破，
当时豪俊，
鱼沉雁渺。
王霸纷更，
乾坤摇荡，
废兴难晓。
记观山纵酒，
巡檐索句，
宿官舫，
篷窗小。
不畏黑风白浪，
伴一点、残灯斜照。
棹歌明发，
天光无际，
得舒晴眺。
万里驰驱，
千年陈迹，
数声悲啸。
试闲中想像，
兴来陶写，
付时人笑。
以上曹伯启作品《水龙吟》共3首
