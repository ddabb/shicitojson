form=词
tags=

尝为武林客，
欢洽快平生。
谁知分袂江浒，
西往复东行。
今日簿书旁午，
明日山川迢递，
愁恨几时清。
回首旧游地，
天远暮云平。
鬓双皤，
肠百结，
意何成。
多应故山猿鹤，
笑我尚争名。
尽自轰轰烈烈，
到底休休莫莫，
何处觅卿卿。
梦寐想归路，
濡笔写心声。
攀鳞年少志，
未要叹羲娥。
人生沧海一粟，
何在两飞梭。
多事蜂衙蜂穴，
十载蜗蟠猬缩，
勋业任蹉跎。
触目世途险，
举步强颜多。
誓从今，
陶颖事，
罢研磨。
丈夫功名谈笑，
一曲饭牛歌。
尽道权门炙手，
自是臣心如水，
犯露肯相过。
袖手待真赏，
未及鬓生皤。
山林隐君子，
无意事王侯。
天戈一日南指，
多少贾胡留。
不效熊舒龟息，
却羡蝇头蜗角，
我亦滞南州。
十载厌奔走，
赢得雪飞头。
苦思归，
归未得，
恨悠悠。
身世何物，
野渡一横舟。
用舍随时无定，
得失于人有命，
谁解曲如钩。
兀坐阅今昔，
风露一天秋。
以上曹伯启作品《水调歌头》共3首
