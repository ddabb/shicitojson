form=词
tags=

鲸川四重午，
岁月若飘风。
诗书万卷何事，
白首课儿童。
试把楚词高咏，
更取清尊细酌，
醒醉竟谁同。
俯仰百年了，
求足不求丰。
愧吾身，
犹未脱，
世尘中。
还丹有诀谁悟，
回首忆仙翁。
我欲乘云归去，
独与山灵晤语，
修道倘成功。
笑谢醯鸡瓮，
白日看长空。
漱齿汲寒井，
理发趁凉风。
先生畏暑晨起，
笑语听儿童。
说道今年重午，
节物随宜稍具，
还与去年同。
己喜酒尊冽，
更觉＊盘丰。
愿人生，
常醉饱，
百年中。
独醒竟复何事，
憔悴佩兰翁。
我有青青好艾，
收蓄已经三载，
疗病不无功。
从此更多采，
莫遣药囊空。
我爱此塘好，
碧水映红蕖。
垂杨袅袅烟笼，
绿发倩风梳。
医却尘埃俗病，
唤起沧浪幽兴，
怀抱一时舒。
更把直钩钓，
得意不须鱼。
忆当年，
吟北渚，
醉西湖。
兰舟撑入云锦，
未必画中如。
世事春风一梦，
回首欢游安在，
烟海隔蓬壶。
清赏有今日，
题壁记来初。
以上王旭作品《水调歌头》共3首
