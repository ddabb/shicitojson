form=词
tags=

飞楼缥缈，
疑行云、势压鲸川雄杰。
宾主落成登眺日，
正是炎蒸时节。
把酒临风，
凭阑一笑，
忘尽人间热。
四围烟树，
万家金碧重叠。
休问去棹来帆，
南商北旅，
欢会并离别。
且向尊前呼翠袖，
歌取阳春白雪。
千古兴亡，
百年哀乐，
天远孤鸿减。
酒阑人散，
角声吹上明月。
九秋风露，
洗尘埃、人似华峰独立。
兰省东南经济地，
正赖风流筹画。
湖海胸襟，
冰霜气节，
邈矣公难及。
苍生望重，
故园休梦泉石。
且对得意江山，
登临一笑，
香满黄花席。
更把西湖都酿酒，
醉取白云诗客。
乘兴为公，
遍游仙府，
检下长生籍。
妙毫浓墨，
书公寿禄无极。
南游三载，
只江山、不负中原诗客。
万里行装无别物，
满意风云泉石。
牛斗星边，
灵槎缥缈，
鬓影银河湿。
哀歌谁和，
剑光摇动空碧。
回首帝子长洲，
洪崖仙去，
风雨鱼龙泣。
海外三山何处是，
黄鹤归飞无力。
天下佳人，
袖中瑶草，
日暮空相忆。
乾坤遗恨，
月明吹入长笛。
月临南吕，
正庭阶、开到尧＊三叶。
风露清明钟气质，
诞作人间豪杰。
器宇宏深，
襟灵阔远，
物我俱融彻。
滔滔欲海，
回头一棹超越。
试看南墅开尊，
西池垂钓，
此个情怀别。
记得婆娑亭上酒，
还到寿君时节。
我梦登天，
群仙相对，
曾写长生牒。
见君姓字，
分明非是虚说。
以上王旭作品《大江东去》共4首
