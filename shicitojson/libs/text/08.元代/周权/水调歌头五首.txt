form=词
tags=

过却元宵了，
何处拥笙箫。
喧传南州老子，
花甲庆生朝。
留取碧莲香露，
为此玉壶春酒，
风味胜葡萄。
昨夜少微外，
南极一星高。
洒清谭，
挥雪尘，
尽风骚。
金钗玉笋，
笑供麟脯献蟠桃。
得隽侯封千户，
快意腰缠十万，
此事付鸿毛。
且挹阆风客，
笙鹤伴游遨。
十载几风雪，
又酌玉京春。
玉堂天上仙客，
怜我倦红尘。
却挽翩翩飞袂，
东望赤霞晨气，
高处访三神。
上界足官府、翳凤快骑麟。
感生平，
歌慷慨，
泪沾巾。
天球苍佩，
柰何偏属黑头人。
岁晚相如多病，
前日冯唐已老，
憔悴不堪闻。
长啸送明月，
归枕北山云。
天上有仙客，
家世说南州。
精神炯炯秋水，
胸次纳青丘。
带取括苍风月，
来听蓬莱环佩，
笑阅几春秋。
袖有如椽笔，
落纸烂银钩。
拥红金，
披紫绮，
尽风流。
斗杓插子，
＊开九荚恰生朝。
正好年当富贵，
再展青云步武，
鬓影未萧骚。
伫见纶音下，
万里快封侯。
亭小可容膝，
真似寄鹩枝。
客来休讶迫窄，
老子只随宜。
凫鹤短长莫问，
鹏＊逍遥自适，
何暇论成亏。
万事一尊酒，
齐物物难齐。
种株梅，
移个竹，
凿些池。
添他无限风月，
尽可着吾诗。
世上黄鸡白日，
门外红尘野马，
役役付儿痴。
起舞一挥手，
天外片云飞。
潇洒晋文物，
奇伟鲁衣冠。
暂赋淮南招隐，
泉石寄清闲。
才压建安六七，
胸吞云梦八九，
余子笑谈间。
未颉水苍佩，
虹气射龙泉。
烛花妍，
沉水焕，
酒波翻。
左弧纪瑞，
莱衣五色戏斓斑。
庭列森森玉树，
座拥骈骈珠履，
金碗蔗浆寒。
何以祝君寿，
一笑指南山。
以上周权作品《水调歌头》共5首
