form=词
tags=

静里含光默默，
玄中调息绵绵。
真空洞彻量无边。
亲见本来身面。
虽是虚灵不昧，
也须添汞抽铅。
常加水火鼎炉煎。
便有神光发现。
离位翻为姹女，
坎宫却是婴儿。
自因两个隔东西。
始用黄婆通意。
每遇阳生冬至，
方能夫唱妻随。
一时齐会赴瑶池。
共饮刀圭欢戏。
入室先知下手，
安炉要会施工。
癸生急采向黄中。
逆把天轮旋动。
赤子飞神入海，
苍龙骑上南宫。
片时啸咏下瑶空。
十极神仙皈奉。
悟性无生无灭，
采铅有去有来。
两般灵物结成胎。
云气常浮宝盖。
终日和光混俗，
任时随处宽怀。
清风明月满蓬莱。
睹破虚空无碍。
学道先明玄牝，
修真须用工夫。
三般药物不偏枯。
也要坚刚一悟。
月下擒来玉兔，
海中捉出金鸟乌。
半时运火入坤炉。
炼得神丹坚固。
以上王＊作品《西江月》共5首
