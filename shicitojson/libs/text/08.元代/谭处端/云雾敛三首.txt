form=词
tags=

告行人，
听少诉。
着假求真，
也好回头顾。
勘验行藏休慕故。
不合虚无，
怎得蓬瀛住。
认元初，
归莹素。
勤拭灵台，
勿使尘埃污。
心上贪嗔痴尽去。
暗里功成，
有个真师度。
匿光辉，
认愚卤。
兀兀腾腾，
闲里寻闲步。
垢面蓬头衣褴褛。
乞食忘惭，
方称烟霞侣。
绝骄矜，
趣真素。
不受人钦，
不择贫卑处。
认正丹阳师父语。
了了惺惺，
功满归蓬路。
做修持，
休轻侮。
认取云中，
细细清清雨。
净净冷冷灵芽吐。
心外寻求，
谩了虚辛苦。
坐与行，
卧与住。
闲里闲搜，
闲暇逍遥做。
结就金花开玉户。
一道光明，
直射无为路。
以上谭处端作品《云雾敛》共3首
