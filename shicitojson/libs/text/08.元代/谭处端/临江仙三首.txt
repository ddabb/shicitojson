form=词
tags=

得得全真真妙理，
无为无作无修。
自然清净行功周。
祥云围绛阙，
瑞气绕琼楼。
心似闲云无挂碍，
身同古渡横舟。
真空空界可相酬。
白牛眠露地，
明月照山头。
稽首吾门诸道友，
降心向外休寻。
等闲容易费光阴。
修行何是苦，
不了我人心。
灭取无明三孽火，
勿令境上相侵。
本来一点没升沈。
真闲如得得，
步步上高岑。
虚幻浮花休苦恋，
南辰北斗频移。
暗更绿鬓尽成丝。
百年浑似梦，
七十古来稀。
奉劝人人须省悟，
轮回限到谁知。
修行宜早不宜迟。
从前冤孽罪，
要免速修持。
以上谭处端作品《临江仙》共3首
