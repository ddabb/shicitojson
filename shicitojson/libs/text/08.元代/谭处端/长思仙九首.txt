form=未知
tags=

朝思仙。
暮思仙。
思忆真师四五年。
惟愁功未圆。
功须圆。
行须圆。
功行双全作大仙。
携云归洞天。
道人心。
处无心。
自在逍遥清净心。
闲闲云水心。
利名心。
纵贪心。
日夜煎熬劳役心。
何时休歇心。
得还无。
合虚无。
湛湛澄澄有若无。
元初无更无。
理清虚。
证空虚。
一点灵源实若虚。
光明彻太虚。
得玄玄。
悟三三。
火灭烟消风害谭。
昏昏保玉男。
趣闲闲。
认憨憨。
一性浑如月正南。
澄澄现碧潭。
好颜容。
似花红。
莫待馨香逐晚风。
临头始悟空。
妙搜穷。
脱凡笼。
猛烈灰心出世雄。
功成三岛峰。
金要多。
银要多。
奴马田园苦要多。
临行孽更多。
贫如何。
富如何。
万事无心只恁何。
将来奈我何。
外奔驰。
痛鞭持。
习性调和路不迷。
清溪香草肥。
芒儿归。
牛儿随。
明月高空照古堤。
人牛不见时。
修行心。
包容心。
一怎清虚冷淡心。
闲闲无用心。
灭嗔心。
去贪心。
寂寞清贫合圣心。
无生现本心。
遇风仙。
接幽诠。
云水飘蓬镇日闲。
灵明现本元。
结真铅。
溉清泉。
须信壶中别有天。
逍遥得坦然。
以上谭处端作品《长思仙》共9首
