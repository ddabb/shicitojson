form=词
tags=

甲子天元，
遇明朝圣代，
神仙出世。
仙师密遣，
故我水云东历。
山遥路远，
渡难阻、岂辞迢递。
惟念念，
人人未悟，
虚华恋著家计。
轮回最苦省悟，
照前贤作用，
如何脱离。
尘缘屏绝，
渐迤可亲玄理。
功成气结，
得指日、身超仙位。
归去后，
鸾鹤引赴，
蓬莱真会。
欲入无为，
乐闲中闲里，
只这些儿。
惟论目下，
未来已往休披。
常行坦荡，
远财色、人是人非。
新来凭，
怡怡内乐，
境上无挂毫丝。
昏昏默默得也，
向无中捉住，
真个根基。
惺惺洒洒，
无用无作无持。
头头返照，
自然理、触处晖晖。
谁会得，
清风皓月，
湛湛两个人知。
自慕贫闲，
便摧强挫锐，
柔弱和光。
尘缘顿舍，
慧烛朗＊灵房。
七门返照，
用七宝、密密铺妆。
擒猿马，
邪生智巧，
锻炼列另端行。
清净自然守守，
守无为常善，
一炷心香。
平康宴乐，
玉液酬泛琼觞。
云朋霞友，
笑喧哗、金玉玎。
人去后，
云收雾敛，
澄澄月满虚堂。
以上谭处端作品《汉宫春》共3首
