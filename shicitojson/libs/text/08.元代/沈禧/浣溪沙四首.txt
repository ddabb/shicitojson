form=词
tags=

罢钓收纶日向西。
美潭深处聚幽栖。
东船西舫往来齐。
旋斫锦鳞沽白酒，
还烹紫蟹杀黄鸡。
杯盘狼藉聚嬉嬉。
三月韶华景最幽。
越罗初试换轻裘。
采香径里作春游。
西子不来花自好，
吴王去后水空流。
感时怀古却生愁。
刷羽枝头翠色新。
能传芳信与闺人。
结巢长借拙鸠邻。
飞入怀中曾化印，
聚来河上为填津。
休言微物解通神。
着罢南华一卷书。
放情□水自如如。
却将仁义等蘧庐。
千驷万钟无足贵，
箪瓢藜藿有赢余。
气吞八极隘堪舆。
以上沈禧作品《浣溪沙》共4首
