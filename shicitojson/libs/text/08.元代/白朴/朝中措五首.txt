form=词
tags=

苍松隐映竹交加。
千树玉梨花。
好个岁寒三友，
更堪红白山茶。
一时折得，
铜瓶插看，
相映乌纱。
明日扁舟东去，
梦魂江上人家。
东华门外软红尘。
不到水边村。
任是和羹傅鼎，
争如漉酒陶巾。
三年浪走，
有心遁世，
无地栖身。
何日团＊儿女，
小窗灯火相亲。
田家秋熟办千仓。
造物恨难量。
可惜一川禾黍，
不禁满地暝蝗。
委填沟壑，
流离道路，
老幼堪伤。
安得长安毒手，
变教四海金穰。
娃儿十五得人怜。
金雀髻垂肩。
已爱盈盈翠袖，
更堪小小花钿。
江山在眼，
宝朋满座，
有酒如川。
未得芙蓉帐底，
且教玳瑁筵前。
燕忙莺乱斗寻芳。
谁得一枝香。
自是玉心皎洁，
不随花柳飘扬。
明朝去也，
燕南赵北，
水远山长。
都把而今欢爱，
留教后日思量。
以上白朴作品《朝中措》共5首
