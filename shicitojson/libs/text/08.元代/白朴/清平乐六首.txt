form=词
tags=

碧云叶底。
万点黄金蕊。
更看蔷薇清露洗。
泽国秋光如水。
余生牢落江南。
幽香鼻观曾参。
见说小山招隐，
梦魂夜夜云岚。
箜篌朱字。
梦觉参差是。
不种仙家白玉子。
着甚消□好事。
桃花门外重重。
一言半语相通。
萦损题诗崔护，
几回南陌春风。
前村潇洒。
雪径人回驾。
一槛谁移春造化。
郁郁香浮月下。
青绫半护冰姿。
宛然临水开时。
说与绿毛幺凤，
不妨倒挂虬枝。
闲寻博奕。
饱饭消长日。
自笑家储无＊石。
百万都教一掷。
平生酒圣诗豪。
韦娘局上相嘲。
今日风流磨折，
翠裘输与＊袍。
玉肌消瘦。
彻骨熏香透。
不是银台金盏酒。
愁杀天寒翠袖。
遗珠怅望江皋。
饮浆梦到蓝桥。
露下风清月惨，
相思魂断谁招。
朱颜渐老。
白发添多少。
桃李春风浑过了。
留得桑榆残照。
江南地迥无尘。
老天一片闲云。
恋杀青山不去，
青山未必留人。
以上白朴作品《清平乐》共6首
