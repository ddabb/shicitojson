form=词
tags=

体入虚空，
犹然未可为凭据。
真空路。
气神相聚。
现世阳神去。
若遇知音，
此事堪分付。
君听取。
莫生疑＊。
行满天将护。
闻说修行，
千差万别难依据。
真空路。
何人得趣。
撒手堪归去。
行积无边，
功要三千数。
心开悟。
逍遥云步。
应过天仙举。
学道难成，
无明触处生烟火。
招殃祸。
时光虚过。
生死如何躲。
早悟前愆，
更不生人我。
还真个。
时时明破。
下手修仙果。
学道寻真，
宁心耐意搜求正。
刀圭柄。
群真相庆。
一颗明珠莹。
照见元初，
认得头和影。
神通圣。
内容清兴。
物外闲吟咏。
晔晔重阳，
素秋气爽添清兴。
仙歌咏。
黄华相称。
朵朵如如性。
小槛芬芳，
满座人钦敬。
真清静。
香风纯正。
万户千门庆。
昨日春游，
一行恰似乘鸾凤。
知音共。
适怀心纵。
直入桃源洞。
好向清溪，
闲听琴三弄。
真欢动。
任地迎送。
管甚庄周梦。
以上尹志平作品《点绛唇》共6首
