form=词
tags=

班荆倾盖当时事，
回头屡更寒暑。
倦翼才还，
苍颜易得，
零落江陵千树。
相逢冷署。
且莫讶儒冠，
解将人误。
计我生朝，
采笺新调映红炬。
投闲谁道太早，
人生行乐耳，
何地非旅。
绿暗书眸，
红生醉脸，
聊对檐花细雨。
移尊共语。
问何日扁舟，
嫩荷香处。
坐待蟾光，
四更犹未吐。
人生南北如歧路，
相逢自怜不早。
倾盖班荆，
分灯并壁，
吟卷笔床茶灶。
交情古道。
怕催诏连翩，
好风吹到。
聚久别难，
砌蛩那更碎怀抱。
临行谁劝驻马，
待将尘土事，
妨我吟啸。
小住虽佳，
还堪就否，
催得云帆缥缈。
官梅正好。
比前度孤山，
剩开多少。
两处心旌，
倚楼同晚照。
庭柯一叶炎曦淡，
秋光宦情相似。
驷马争驰，
千帆竟送，
不羡纷纷时辈。
随缘赋禄，
庆官府清明，
纪纲兴起。
暇日吟鞍，
湖山公案更兼理。
将军犹自未老，
旧时供奉曲，
还有风致。
拄笏西山，
蟠螭北海，
却是君家盛事。
佳辰雅聚。
且满引霞觞，
坐看芝砌。
富贵长年，
四时谈笑里。
以上张伯淳作品《齐天乐》共3首
