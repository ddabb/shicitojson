form=词
tags=

大道不由别物，
只由心上行持。
念头才动汞铅飞。
止要定心专气。
杀盗淫邪不纪，
利名恩爱休迷。
无心无事是丹基。
说破元来容易。
多少外寻卦象，
不知返照真元。
此身元是易之门。
昼夜坎离常运。
鸟乌兔马牛龙虎，
无非借喻为根。
屯蒙既未定晨昏。
定意专心为本。
释氏禅经律论，
儒家传记诗书。
老君三六部真符。
止论一心两字。
了得一明心地，
诸余土苴何须。
忘形忘气总归虚。
到此实非譬喻。
四大一身假合，
六根五蕴阴邪。
一元阳处是吾家。
休认形骸野马。
内院神京须出，
天堂地狱空华。
玄玄难测此幽遐。
妙用有谁知者。
一意中宫不动，
四方四兽称臣。
内丹外药合天真。
现出一轮宝镜。
此景此时此地，
无心无我无人。
不知谁是本来心。
湛寂真常妙境。
以上牧常晁作品《西江月》共5首
