form=词
tags=

过隙年光，
如毛尘事，
几人识破休矣。
归去来兮，
云耕水钓，
林下澹然宁耳。
翠微影里，
别有些逍遥真味。
一曲玄歌寄天香，
叹物华荣悴。
白茅半间而已。
畅情怀、四时吟醉。
返照人生，
毕竟到头何济。
坐看空华起灭，
这混成消息越众美。
太朴淳风，
清虚妙理。
若论修真，
玄关直指，
外缘心上都撇。
静处跏趺，
存神握固，
莫辩是非优劣。
任缘度日，
除饱暖其馀忘绝。
一味清闲价无穷，
对下愚难说。
端的至诚妙诀。
叹学人、几曾休歇。
默默昏昏，
壶内玉花开彻。
恍惚中间显现象，
见宝珠、光耀似皎月。
悟得之时，
同游圣阙。
万木归根，
三冬拔翠，
晓来梅萼轻坼。
妒雪精神，
清人气焰，
不许等闲攀摘。
百花未发，
独占得东君春色。
庚岭斜横，
秀孤芳，
更妙机难测。
西湖洒然至极。
胜蜡黄愈增灵识。
漏泄前村驿使，
喜传消息。
解引诗人雅咏，
对一枝金蕾，
兴自适。
月浸寒梢，
天香可惜。
以上长筌子作品《天香》共3首
