form=词
tags=

＊岁飘蓬住远山。
水云闲。
须知千载厌人间。
欲回还。
换骨脱胎归旧路，
返童颜。
步虚升入古仙坛。
泛云鸾。
宝性完容上下冲。
内推穷。
氤氲三色射瑶宫。
焰飞空。
洞济玉阳澄宝瑞，
自和同。
谷神翔翥混元中。
玩仙风。
顿识圆明象易冲。
妙无穷。
祥烟飞入玉清宫。
月临空。
物性自然纯古道，
与谁同。
杨柳枝插宝瓶中。
好家风。
鹤性＊＊望远攀。
过潼关。
秋深雨霁乍衣单。
水云寒。
争忍昔年名利染，
早回还。
夕阳村落杏＊间。
望家山。
内阐规函致本宗。
道相通。
寂寥常在混元宫。
悟真空。
上下观之无一物，
与谁同。
逍遥独坐月明中。
伴清风。
孰见西明画锦妆。
景非常。
烟波柳岸映斜阳。
水云乡。
咫尺家山人不到，
好风光。
步虚升入碧云房。
洞天长。
偃息团＊玩宝窥。
目无疵。
涤除玄览似婴儿。
正容仪。
欲问今宵何处也。
赴仙期。
满船空载月明归。
上瑶池。
以上侯善渊作品《杨柳枝》共7首
