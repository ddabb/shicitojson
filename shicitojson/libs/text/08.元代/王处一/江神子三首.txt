form=词
tags=

本源真性静寥寥。
任飘飘。
恣逍遥。
便是虚空，
天外显灵苗。
独乐闲闲无彼我，
呼皓彩，
吸清飚。
青莲池上瑞光摇。
赴层霄。
玉名标。
慧剑挥空，
除怪斩群妖。
开阐古今清净道，
洪普济，
法轮桥。
青天为被地为毯。
覆灵源。
照心田。
玉汞金铅。
两脉吐流泉。
自是道芽横碧汉，
频浇灌，
再新鲜。
云朋霞友暗相传。
意绵绵。
运胎仙。
密锁玄关。
光透九重天。
丹就万神齐庆贺，
真灵性，
复朝元。
神光涌涌透穹苍。
凑灵阳。
悟真常。
般运三车，
都会聚明堂。
撞过天门归紫府，
无衰老，
免危亡。
寄身浮世效风狂。
性芬芳。
骨坚刚。
了了圆成，
不假暗遮藏。
八表飞腾无挂碍，
随万物，
显圆方。
以上王处一作品《江神子》共3首
