form=词
tags=

白莲池，
金液沼。
龙戏明珠，
紫雾常围绕。
虎撞群羊山下闹。
惊起白牛，
九曲江边跳。
赤鸾飞，
朱凤啸。
海底婴儿，
抱定龟蛇笑。
长就黄芽通节要。
阴里生阳，
几个人知道。
定八年间，
得遇重阳。
感真慈、诀破心王。
清中诱化，
静里斟量。
见紫霞生，
祥风至，
聚云光。
洞也抱一无离，
应物圆方。
唤东牟、得道婴郎。
丹成果满，
披挂霓裳。
便风三清，
朝玉帝，
曾行香。
独倚蓬门，
作个行香。
赞虚无、道德清凉。
穿金透石，
空外呈祥。
便饮刀圭，
添丹鼎，
炼真阳。
廓散长空，
得遇仙方。
谢诸公、颁赐衣粮。
重开道宴，
补惜灵光。
自享遐龄，
增福慧，
远悲伤。
苦海茫茫。
深可悲伤。
个风风、稍悟真常。
衣冠不整，
俗业消亡。
乃了真功，
忘彼我，
没参详。
身入圆光。
宝现嘉祥。
瑞烟笼、七朵莲芳。
重开玉蕊，
复结银霜。
透太虚中，
无衰老，
永清凉。
识三田，
通八脉。
九转光明，
一点无尘隔。
放荡真慈通杳默。
灵芽搬载青黄白。
透昆宫，
仙桂宅。
迸出神珠，
空外呈红赫。
奉劝尘寰寄宿客。
早早收心，
了取真功德。
说修行，
蒙见许。
端的回心，
恋甚妻儿女。
好汉不教人数赋。
苦海奔波，
觅个前程路。
脱尘寰，
出幽府。
七祖先亡，
救拔升云步。
既没轮回真渐悟。
行满功成，
决应三清举。
悚息回惶。
广启心香。
谢清颁、檀髓沉香。
金炉篆起，
法界飘香。
献玉虚尊，
诸天帝，
普闻香。
仰祝吾皇。
稽首焚香。
赞金枝、玉叶馨香。
一人布德，
万国传香。
显本来真，
元初性，
自然香。
无相容光。
莫放飘。
散玄珠、宝颗真祥。
随情流转，
定落空亡。
更道难成，
功难就，
业难当。
处志精诚，
把握阴阳。
遍灵宫、宝殿行香。
金童作对，
玉女成行。
得五门开，
双关透，
出昆冈。
一点圆光，
妙洞真香。
恣逍遥、三界行香。
冲和道体，
浩瀚天香。
得大良因，
长生果，
性灵香。
清净仙香。
无价名香。
遇清朝、远近钦香。
太平逸乐，
花卉偏香。
愿大功成，
朝元去，
满空香。
有个真方。
谁肯承当。
聚烟霞、馥郁清凉。
充盈法体，
补益神光。
定本根源，
无生忍，
返嘉祥。
元气充食，
渴饮霞浆。
混玄精、与道为常。
碧莲自绽，
琼萼芬芳。
结紫金丹，
清真果，
满穹苍。
遇行缘，
逢知友。
法水浇心，
滴滴灵明透。
收在炉中无外走。
二气升腾，
颠倒祥辉凑。
贯泥丸，
通肘后。
昼夜殷勤，
不许纤毫漏。
夺得玄珠呈好手。
云步青霄，
大道方成就。
真乐闲闲。
口过删删。
养冲和、屏荡愚顽。
圆融法性，
复变童颜。
便出三乘，
超十地，
不为难。
五彩回环。
烹炼金丹。
看仙炉、虎绕龙蟠。
阴阳数足，
撞透天关。
就蹑祥云，
朝元去，
列仙班。
做修行，
须体究。
把握灵源，
莫遣丹砂漏。
此个功夫世罕有。
内得神全，
外得身长寿。
辨冲和，
明交媾。
玉液琼浆，
吞咽三光秀。
上下循环通九九。
撞过天门，
永作烟霞友。
以上王处一作品《行香子》共13首
