form=词
tags=

奉宣请住天长观。
圣语何曾断。
特赐恩童为管伴。
随机赏宴。
百端严备，
举上云霞唤。
玉楼金殿空中满。
万象相交贯。
一颗明珠光灿烂。
瑶池仙会，
万神都聚，
永永居霄汉。
上天容许清贫汉。
随处香风散。
万祸千灾真不乱。
宁心行教，
普开心月，
了悟回光看。
太清宫下重游玩。
万事俱无绊。
仰答皇恩酬本愿。
逍遥回步，
密州安化，
复隐元居观。
自从得遇真空伴。
独把顽心锻。
现出天如青玉案。
神宫起火，
内丹光满。
了性真无乱。
三宣赐紫天长观。
一阐清风岸。
扫荡妖灵无打算。
十方三界，
化生清净，
天外无拘管。
以上王处一作品《青玉案》共3首
