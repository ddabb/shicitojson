form=词
tags=

普天诸道众，
的可认真修。
九关无漏果，
万神留。
金铅玉汞，
水火自添抽。
三田云浪滚，
搬载金丹，
玉人稳驾神舟。
乾坤净、日月交流。
功行悉圆周。
一娄真性在，
任遨游。
满空仙眷，
接引按云头。
浩然超法界，
应化人间，
大罗玉簿名收。
深蒙频见召，
惊悚可奔驰。
三州缘未尽，
不能离诸方主醮，
叨忝度群迷。
忽承佳翰至，
不久亲来，
再同一话玄微。
善称扬、大道根基。
开发众心疑。
前程关要处，
谨精持。
玄珠收得，
时复饮刀圭。
宝华圆满后，
透过晴空，
玉京别有佳期。
文山崇七宝，
宁海涌金莲。
三光同照耀，
玉华天。
能持平等，
结果好因缘。
五方清邪致，
和气盈盈，
化成瑞霭祥烟。
吐仙花、四季新鲜。
光焰射云轩。
收藏天地髓，
上朝元。
金婴玉姹，
不语内传言。
万神皆伫听，
都会龙祥，
大金东土神仙。
仙花常烂熳，
不灭四时荣。
因凭真水火，
锻金精。
功圆丹结，
步步彩云轻。
满头风月爽，
一粒刀圭，
太虚仙路亲行。
任消除、万劫尘情。
别有好前程。
这回无老死，
得长生。
仙风道骨，
自觉太孤清。
万派银河转，
拨弄天关，
大罗真性圆明。
以上王处一作品《满路花》共4首
