form=词
tags=

八十邻翁头似葆。
为言环翠埋芳草。
不似圭塘风物闹。
清昼好。
来游往往逢郊岛。
细浪粼粼风袅袅。
柳丝柔直荷钱小。
凫短鹤长无用较。
舟可棹。
扣舷重和渔家傲。
池上水枯根岸峭。
池边雪霁无行道。
三岛遥遥心欲造。
舟子诮。
＊舟恐受坚冰笑。
遵渚一鸿方矫矫。
苦饥双鹤从形槁。
吾亦安能充尔操。
惟善宝。
岁寒歌彻渔家傲。
凉入槐阴门巷杳。
秋容次第归苹蓼。
潦尽波寒亭影倒。
征雁早。
一声唤起江天晓。
菊外白衣殊未到。
沙堤留得西山眺。
何事水莲花独少。
诗与调。
倚风仍度渔家傲。
香雾空蒙烟缥渺。
青归林木先从杪。
若采芳洲繁采沼。
花事悄。
幽情聊复忘鱼鸟。
鸟倦知还亭月老。
鱼安浅碧吹斜照。
鱼若有言求直钓。
秦吉了。
也应能唱渔家傲。
以上马熙作品《渔家傲》共4首
