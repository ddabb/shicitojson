form=词
tags=

迟红酣日照修筠。
光景一时新。
万物却游尘。
看出浴、温泉太真。
榜上龙虎，
班头＊鹭，
无复困冠巾。
花亦只天民。
问身到、黄扉几人。
露桃云杏不胜浓。
合让水花红。
别种出林东。
为冰雪、相看改容。
洹堂双瓮，
此时千叶，
愁绝＊珠宫。
贮酒待吟翁。
念畴昔、时来一中。
园池多在魏公时。
盛极自然稀。
天遣可翁回。
要扶起、台倾榭欹。
圭塘如此，
藕花无数，
一笑领翁诗。
帝里不须期。
怕＊似、三司面皮。
园中风物水中亭。
消得两娉娉。
浊酒卷荷倾。
早洗尽、筝声笛声。
四堤晴柳，
一天花气，
付与晚山青。
飞絮挟云轻。
任膝上、瑶琴自横。
以上马熙作品《太常引》共4首
