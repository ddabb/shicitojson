form=词
tags=

短梦惊回，
北窗一阵芭蕉雨。
雨声还住。
斜阳明高树。
起望行云，
送雨前山去。
山如雾。
断虹犹怒。
直入云深处。
几日春寒，
楚乡山色偏浓秀。
雪前云后。
相对青如旧。
洞府沉沉，
闻道花开又。
烘晴书。
蟠桃结就。
共庆千年寿。
绿鬓青云，
王郎故是乘骢侣。
阿龙风度。
想在乌衣住。
带得春来，
又共春归去。
江头路。
美人何处。
官柳吹风絮。
执法星边，
从前合着双星佐。
近来添个。
转觉光明大。
到得长干，
想见莺花过。
情无那。
王郎知麽。
唤起思归我。
以上程文海作品《点绛唇》共4首
