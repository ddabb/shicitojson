form=词
tags=

潮来潮往。
百里遥相望。
喜见卯君初度＊，
好寄海南拄杖。
萧然四壁坡翁。
要求黄木，
无从。
受用一般苦味，
奉扬千载清风。
楚山清晓。
借问春多少。
松菊深深香缥缈。
萱朵兰芽交照。
丹霞洞口红泉。
从来惯醉飞仙。
不是称觞独后，
后天长似先天。
葱葱瑞色。
岑蔚亭前客。
一点花心藏太极。
总是春风消息。
去年今日西山。
哦诗赌酒忘还。
到底黄扉紫阁，
不如未老清闲。
新来酒户。
想胜看花处。
带得春行平壤路。
同笑同歌同住。
滦阳却近山家。
芒鞋夜夜丹霞。
流水落花归思，
苍烟白石生涯。
以上程文海作品《清平乐》共4首
