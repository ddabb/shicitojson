form=词
tags=

靓妆仙子谢纤浓。
独立水云红。
绰约画阑东。
似姑射、冰肌雪容。
翠盘承月，
玉杯擎露，
粲粲蕊珠宫。
真赏有邻翁。
画添入、霓裳曲中。
绿衣持节拥亭亭。
玉立万娉娉。
一见寸心倾。
任诗画、无声有声。
新篁摇葆，
苍梧张盖，
山色入帘青。
云淡午风轻。
看树影、西窗又横。
藕花无数半开时。
池上客来稀。
杖屦独徘徊。
忽翠盖、因风尽欹。
天工妆景，
水神输供，
陶写费新诗。
身外杳难期。
笑士价、才堪五皮。
水文湘簟织霜筠。
座客句清新。
何物是红尘。
更着个、渔舟写真。
赵公琴鹤，
谢家丝竹，
漉酒又陶巾。
不独太平民。
好凤阁、鸾坡旧人。
以上许有孚作品《太常引》共4首
