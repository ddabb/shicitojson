form=词
tags=

莫讶圭塘春缥缈。
要知生意从冬杪。
柳动长堤冰泮沼。
庭院悄。
旧巢又见来玄鸟。
九十韶华容易老。
镜中勋业惭频照。
招饮便须忙罢钓。
休醉了。
东君要听渔家傲。
浓绿园林光莫葆。
诗翁只爱窗前草。
骤雨才过蛙又闹。
亭馆好。
日长人在蓬莱岛。
风度新松声袅袅。
酒酣却笑瀛洲小。
柳外荷边休计较。
皆可棹。
采莲人和渔家傲。
雪后西山崖壁峭。
奇观难与他人道。
煨宇有炉无客造。
从壑诮。
巡檐且索梅花笑。
冷蕊疏花开矫矫。
水村妆点霜林槁。
赖有此君同节操。
成二宝。
浅斟低唱渔家傲。
云外宾鸿声渐杳。
羁人听罢如尝蓼。
我对清尊时复倒。
风露早。
黄鸡果是能催晓。
莲褪残红凉乍到。
水天一色供游眺。
短笛悲秋知音少。
吹别调。
新翻商意渔家傲。
以上许有孚作品《渔家傲》共4首
