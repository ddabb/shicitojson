form=未知
tags=

出丰宜门一里，
海棠大十围八九十本，
花时车马太盛，
未尝过也。
三月二十六日大风，
明日风少定，
则偕金礼部、汪孝廉、朱上舍、家弟出城饮而有此作。
西郊落花天下奇，
古来但赋伤春诗，
西郊车马一朝尽，
定庵先生沽酒来赏之。
先生探春人不觉，
先生送春人又嗤，
呼朋亦得三四子，
出城失色人皆痴。
如钱塘潮夜澎湃，
如昆阳战晨披靡，
如八万四千天女洗脸罢，
齐向此地倾胭脂。
奇龙怪凤爱漂泊，
琴高之鲤何反欲上天为？
玉皇宫中空若洗，
三百六十界无一青蛾眉。
又如先生平生之忧患，
恍惚怪诞百出难穷期。
先生读书尽三藏，
最喜维摩卷里多清词，
又闻净土落花深四寸，
冥目观想犹神驰。
西方净国未可到，
下笔绮语何漓漓，
安得树有不尽之花更雨新好者，
三百六十日常是落花时！

