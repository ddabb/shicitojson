form=词
tags=

欢盈万屋。
声杂当庭竹。
腾宝篆，
辉银烛。
东君将到处，
祗隔邮亭宿。
谁知道，
此时诞个人如玉。
红叶题宫墨。
流入人间曲。
天香在，
犹芬馥。
满斟眉寿醑，
共劝千龄福。
情未足，
来朝更把酴酥祝。
记当初归我，
似德耀、嫁梁鸿。
算三十年间，
艰难历遍，
甘苦相同。
新来有孙可抱，
也添些、喜色到眉峰。
今日又逢生日，
不妨樽酒从容。
老翁。
只是一村农。
欠你孺人封。
幸儿渐知耕，
妇能知织，
莫问穷通。
君看世间富贵，
比浮云、缥缈过晴空。
何似大家清健，
玉林岁岁春风。
金陵秋早。
四日中元到。
天降诞，
真英表。
长庚腾瑞气，
箕宿增辉耀。
膺帝渥，
十连镇抚民多少。
莫惜椒觞倒。
祝寿称难老。
分帅阃，
江东小。
看看飞诏下，
早趣黄扉召。
平章了，
长生学取神仙道。
腊残春近。
江上梅开粉。
一枝漏泄东君信。
寿阳妆面靓，
姑射冰姿莹。
似浅杏。
清香试与分明认。
只恐霜侵破，
又怕风吹损。
待折取，
还不忍。
莫将花上貌，
来点多情鬓。
凝睇久，
行人立马成遗恨。
麟垂绂秀。
天纵今司寇。
朱明景，
清和候。
缙云开帝乐，
括苍锺神秀。
人争羡，
昨生一佛今朝又。
璧水声华茂。
玉殿天香袖。
姑小试，
陶甄手。
行为黄阁老，
屹立丹墀右。
名不朽，
斯文名脉从君寿。
律调无射。
月望才逾日。
昴宿呈祥南极。
称觞祈五福，
膺聘陈双璧。
彩堂上，
老人婺宿光交集。
龟鹤年相敌。
孔雀屏开侧。
喜与寿，
俱逢吉。
门楣他日作，
椒觞歌今日。
看父子，
乘龙跨鹤皆仙匹。
园林翠幄。
妆点青春色。
犹觉蓂留七叶。
崧神今日降，
产此真英杰。
蟾宫客，
尽推一代文章伯。
富贵何心得。
积善多阴德。
那管青衫白发。
儿孙俱满目，
诗礼传衣钵。
长不老，
蓝桥是个神仙宅。
想风流态，
种种般般媚。
恨别离时大容易。
香笺欲写相思意。
相思泪滴香笺字。
画堂深，
银烛暗，
重门闭。
似当日、欢娱何日遂。
愿早早相逢重设誓。
美景良辰莫轻拌，
鸳鸯帐里鸳鸯被。
鸳鸯枕上鸳鸯睡。
似恁地，
长恁地，
千秋岁。
词赋伟人，
当代一英杰。
信独步儒林蟾宫客。
名登雁塔正青春，
更不历郡县徒劳力。
即趋朝，
典文衡，
居花掖。
得俦词科推第一。
便掌丝纶天上尺。
见说庆生辰，
当此日。
翠蓂三四叶方新，
朱明正属清和节。
行作个，
黑头公，
专调燮。
以上宋无名氏作品《千秋岁》共9首    
