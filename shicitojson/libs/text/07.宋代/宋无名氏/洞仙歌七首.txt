form=词
tags=

摧残万物，
不忍临轩槛。
待得春来是早晚。
向纷纷、雪里开，
一枝见。
清香满。
漏泄东君先绽。
暗香浮动、疏影横斜，
只这些儿意不浅。
怎禁他，
澹澹地、匀粉弹红，
争些儿、羞杀桃腮杏脸。
为传语、东风共垂杨，
奈辛苦，
千丝万丝撩乱。
断云疏雨，
冷落空山道。
匹马駸駸又重到。
望孤村，
两三间、茅屋疏篱，
溪水畔、一簇芦花晚照。
寻思行乐地，
事去无痕，
回首湘波与天杳。
叹人生几度，
能醉金钗，
青镜里、赢得朱颜未老。
又枝头、一点破黄昏，
问客路春风，
为谁开早。
桂风高处，
渐近中秋节。
屈指推来先六日。
对芳辰、符吉梦，
知降神、崧极应诞，
主作人间英杰。
文章逾晁董，
学擅卿云，
高揭声猷缙绅列。
上瀛洲册府，
师表宗藩，
推第一、即黄扉召入。
佐君王、经邦整顿乾坤，
愿寿等广成，
更延千百。
蓬莱宫殿。
去人间三万。
玉体仙娥有谁见。
被月朋雪友，
邀下琼楼，
溪桥畔。
相对寒光浅浅。
一般天上格，
独带真香，
冰麝犹嫌未清远。
似太真望幸，
一饷销凝，
愁未惯。
消瘦难禁素练。
又只恐、东风破寒来，
伴神女同归，
阆峰仙苑。
溶溶泄泄，
似飘扬愁绪。
不是因风等闲度。
道无心用甚，
却又情多，
行未驻，
还作高阳暮雨。
襄王情尚浅，
会少离多，
空自朝朝又暮暮。
肠断晓光中，
一缕归时，
销散後、不知何处。
试密锁、琼楼洞房深，
与遮断江皋，
楚台归路。
梳风洗雨，
兰蕙摧残後。
玉蕊檀芳做霜晓。
板桥平，
溪岸小。
月下归来、乘露冷，
赢得清香满抱。
一枝春在手，
细嗅重看，
风味人间自然少。
拟欲问东君，
妙语难寻，
搜索尽、池塘春草。
想不是、诗人赏幽姿，
纵竹外横斜，
是谁知道。
潭潭仙隐，
婺宿光联地。
喜见门阑蔼佳气。
对芳辰，
诮一似、王母会瑶池，
又却是、夫人诞生明世。
普陀见真相，
淑德温柔，
更比嫦娥又何异。
小春吉月，
日数推来，
成七四好景，
杯觞须记。
况荣贵，
见青紫满门，
争戏舞莱衣，
祝千秋岁。
以上宋无名氏作品《洞仙歌》共7首    
