form=词
tags=

合肥巷陌皆种柳，
秋风夕起骚骚然。
予客居阖户，
时闻马嘶，
出城四顾，
则荒烟野草，
不胜凄黯，
乃著此解。
琴有凄凉调，
假以为名。
凡曲言犯者，
谓以宫犯商、商犯宫之类，
如道调宫上“字”住，
双调宫亦“上”字住，
所住字同，
故道调曲中犯双调，
或于双调曲中犯道调，
其他准此。
唐人乐书云：“犯有正旁偏侧，
宫犯宫为正，
宫犯商为旁，
宫犯角为偏，
宫犯羽为侧。
”此说非也，
十二宫所住字各不同，
不容相犯。
十二宫特可犯商、角、羽耳。
予归行都，
以此曲示国工田正德，
使以哑觱栗吹之，
其韵极美。
亦曰瑞鹤仙影。
绿杨巷陌秋风起，
边城一片离索。
马嘶渐远，
人归甚处，
戍楼吹角。
情怀正恶，
更蓑草寒烟淡薄。
似当时、将军部曲，
迤逦度沙漠。
　　追念西湖上，
小舫携歌，
晚花行乐。
旧游在否，
想如今、翠凋红落。
漫写羊裙，
等新雁来时系著。
怕匆匆、不肯寄与误后约。

