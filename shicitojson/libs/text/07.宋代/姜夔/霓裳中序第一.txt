form=词
tags=

丙午岁，
留长沙，
登祝融，
因得其祠神之曲，
曰黄帝盐、苏合香。
又于乐工故书中得商调霓裳曲十八阕，
皆虚谱无词。
按沈氏乐律“霓裳道调”，
此乃商调；
乐天诗云“散序六阕”，
此特两阕。
未知孰是？
然音节闲雅，
不类今曲。
予不暇尽作，
作中序一阕传于世。
予方羁游，
感此古音，
不自知其词之怨抑也。
亭皋正望极，
乱落江莲归未得，
多病却无气力。
况纨扇渐疏，
罗衣初索。
流光过隙，
叹杏梁双燕如客。
人何在？
一帘淡月，
仿佛照颜色。
幽寂，
乱蛩吟壁，
动庾信清愁似织。
沉思年少浪迹，
笛里关山，
柳下坊陌。
坠红无信息，
漫暗水涓涓溜碧。
漂零久，
而今何意，
醉卧酒垆侧！

