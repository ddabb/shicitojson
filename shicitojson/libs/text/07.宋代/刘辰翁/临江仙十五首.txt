form=词
tags=

丞相衮衣朝戏彩，
年年庆事如新。
尊前一笑共儿孙。
人间传寿酒，
天上送麒麟。
缥缈祥烟连北阙，
天颜有喜生春。
蓬莱清浅海光平。
今年初甲子，
重试碧桃根。
二十年前此日，
女兄庆我生儿。
簪萱弄彩听孙啼。
典衣沽美酒，
数待冠昏时。
乱後飘零独在，
紫荆墓棘风吹。
尊前万事莫寻思。
儿童看有子，
白发故应衰。
过眼纷纷遥集，
来归往往羝儿。
草间塞口裤间啼。
提携都不是，
何似未生时。
城上胡笳自怨，
楼头画角休吹。
谁人不动故乡思。
江南秋尚可，
塞外草先衰。
过雁天边信息，
两宫池上心情。
沉思海角愤难平。
山风欺客梦，
耿耿到天明。
幸自不争名利，
闲愁夜夜如惊。
明朝鬓白两三茎。
世人都不念，
似汝复何成。
海日轻红通似脸，
小窗明丽新晴。
满怀著甚是真情。
不知春睡美，
为爱晓寒轻。
说似吴山楼万叠，
雪销未尽宫城。
湖边柳色渐啼莺。
才听朝马动，
一巷卖花声。
旧日采莲羞半面，
至今回首忽忽。
梦穿斜日水云红。
痴心犹独自，
等待郑公风。
海上颓云潮不返，
侧身空坠辽东。
人间天上几时同。
宫衣元不遇，
无语醉醒中。
旧日诗肠论斗酒，
风流怀抱如倾。
几年不听渭城声。
尊前无贺老，
卷里少弥明。
闻说语言都好，
便应步履全轻。
长生第一是风僧。
额前书八十，
能说又能行。
老去尚呼张丈，
醉中自惜熊儿。
越王台上鹧鸪啼。
三朝臣不遇，
无复好文时。
情绪幽幽似结，
鬓丝索索禁吹。
病来魂不到相思。
散人腰已散，
倚杖叹吾衰。
睡过花阴一丈，
愁深酒力千锺。
梦魂不得似游蜂。
瓶花无密约，
到处自神通。
天上西湖似锦，
人间骄马如龙。
今年不与去年同。
飘零终不恨，
难与故人逢。
天际何分南与北，
五更纵又成横。
夜来拾得断河星。
化为一片石，
持去问君平。
老大看天一笑，
儿童问我须应。
向来牛女本无名。
要知天上事，
亦似谤先生。
闻道城东鹤会，
欣然一笑乘风。
不知一鹤在墙东。
神仙人不识，
未始出吾宗。
弟子有年於此，
先生之道如龙。
碧桃花子落壶中。
化为三五粒，
元是北边松。
我去就他甚易，
他来认我良难。
悟时到处是壶天。
古诗寻一句，
危坐看香烟。
金玉满堂不守，
菁华岁月空迁。
从今饱饭更安眠。
丹经都不看，
闲坐一千年。
西曲罥衣迷去路，
雪销断岸无痕。
寻花不拟到前村。
暖风初转袖，
小径忽开门。
却忆临塘桥下马，
暗香不是黄昏。
人生南北与谁论。
岭梅花树下，
闲听蜜蜂喧。
昔走都门终夜雨，
明朝泥淖堪惊。
疏疏点点忽难鸣。
数峰青似染，
快活早来晴。
十五年间春梦断，
乱山寒食清明。
无人挑菜踏青行。
青鸠啼雨外，
闲听寺中声。
幸自不须端帖子，
闲中一句如无。
爱他午日午时书。
惟应三五字，
便是辟兵符。
久雨石鲸未没，
小风纨扇相疏。
邀朋一笑共菖蒲。
去年初禁酒，
今日漫提壶。
以上刘辰翁作品《临江仙》共15首      
