form=词
tags=

暗香横路雪垂垂。
晚风吹。
晓风吹。
花意争春，
先出岁寒枝。
毕竟一年春事了，
缘太早，
却成迟。
未应全是雪霜姿。
欲开时。
未开时。
粉面朱唇，
一半点胭脂。
醉里谤花花莫恨，
浑冷淡，
有谁知。
宝钗飞凤鬓惊鸾。
望重欢。
水云宽。
肠断新来，
翠被□香残。
待得来时春尽也，
梅著子，
笋成竿。
湘筠帘卷泪痕斑。
珮声闲。
玉垂环。
个里温柔，
容我老其间。
却笑将军三羽箭，
何日去，
定天山。
簟铺湘竹帐垂纱。
醉眠些。
梦天涯。
一枕惊回，
水底沸鸣蛙。
借问喧天成鼓吹，
良自苦，
为官哪。
心空喧静不争多。
病维摩。
意云何。
扫地烧香，
且看散天花。
斜日绿阴枝上噪，
还又问，
是蝉麽。
看君人物汉西都。
过吾庐。
笑谈初。
便说公卿，
元自要通儒。
一自梅花开了後，
长怕说，
赋归欤。
而今别恨满江湖。
怎消除。
算何如。
杖屦当时，
闻早放教疏。
今代故交新贵後，
浑不寄，
数行书。
梨花著雨晚来晴。
月胧明。
泪纵横。
绣阁香浓，
深锁凤箫声。
未必人知春意思，
还独自，
绕花行。
酒兵昨夜压愁城。
太狂生。
转关情。
写尽胸中，
磈磊未全平。
却与平章珠玉价，
看醉里，
锦囊倾。
两轮屋角走如梭。
太忙些。
怎禁他。
拟倩何人，
天上劝羲娥。
何似从容来小住，
倾美酒，
听高歌。
人生今古不须磨。
积教多。
似尘沙。
未必坚牢，
划地事堪嗟。
漫道长生学不得，
学得後，
待如何。
乱云扰扰水潺潺。
笑溪山。
几时闲。
更觉桃源，
人去隔仙凡。
万壑千岩楼外雪，
琼作树，
玉为栏。
倦游回首且加餐。
短篷寒。
画图间。
见说娇颦，
拥髻待君看。
二月东湖湖上路，
官柳嫩，
野梅残。
梅梅柳柳斗纤秾。
乱山中。
为谁容。
试著春衫，
依旧怯东风。
何处踏青人未去，
呼女伴，
认骄骢。
儿家门户几重重。
记相逢。
画桥东。
明日重来，
风雨暗残红。
可惜行云春不管，
裙带褪，
鬓云松。
剩云残日弄阴晴。
晚山明。
小溪横。
枝上绵蛮，
休作断肠声。
但是青山山下路，
春到处，
总堪行。
当年彩笔赋芜城。
忆平生。
若为情。
试取灵槎，
归路问君平。
花底夜深寒色重，
须拼却，
玉山倾。
五云高处望西清。
玉阶升。
棣华荣。
筑屋溪头，
楼观画难成。
长夜笙歌还起问，
谁放月，
又西沉。
家传鸿宝旧知名。
看长生。
奉严宸。
且把风流，
水北画耆英。
咫尺西风诗酒社，
石鼎句，
要弥明。
一川松竹任横斜。
有人家。
被云遮。
雪後疏梅，
时见两三花。
比□桃源溪上路，
风景好，
不争多。
旗亭有酒径须赊。
晚寒些。
怎禁他。
醉里匆匆，
归骑自随车。
白发苍颜吾老矣，
只此地，
是生涯。
玉箫声远忆骖鸾。
几悲欢。
带罗宽。
且对花前，
痛饮莫留残。
归去小窗明月在，
云一缕，
玉千竿。
吴霜应点鬓云斑。
绮窗闲。
梦连环。
说与东风，
归意有无间。
芳草姑苏台下路，
和泪看，
小屏山。
以上辛弃疾作品《江神子/江城子》共12首      
