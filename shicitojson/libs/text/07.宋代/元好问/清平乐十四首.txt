form=词
tags=

垂杨小渡。
处处归鞍驻。
八十田翁良愧汝。
把酒千言万语。
细侯竹马相从。
笑渠奔走儿童。
十里村箫社鼓，
依然傀儡棚中。
悲欢聚。
世事天谁管。
梳去梳来双鬓短。
镜里看看雪满。
燕南十月霜寒。
孤身去住都难。
何日西窗灯火，
眼前儿女团栾。
春风倾倒。
京洛春回早。
走马章台人未老。
金翠＊雏更好。
安排美景良辰。
放教花柳搀新。
谁似君家池馆，
又添丹桂灵椿。
村墟潇洒，
似是朱陈阵。
神武冠须早挂。
可待儿婚女嫁。
山深水木清华。
渔樵好个生涯。
梦想平桥南畔，
竹篱茅舍人家。
江山残照。
落落舒清眺。
漳壑风来号万穷。
尽入长松悲啸。
井蛙瀚海云涛。
醯鸡日远天高。
醉眼千峰顶上，
世间多少秋毫。
娇莺娅姹。
解说三生话。
试看青衫骑竹马。
若个张萱许画。
西家撞透烟楼。
东家谈笑封侯。
莫道元郎小小，
明年部曲黄牛。
兰膏香聚。
醉枕闻低语。
一刻春宵水去。
诉得离情几许。
桃花红浅红深。
五年烟草归心。
留得一枝春在。
争教绿叶成阴。
离肠宛转。
瘦觉妆痕浅。
飞去飞来双语燕。
消息知郎近远。
楼前小雨珊珊。
海棠帘幕轻寒。
杜宇一声春去，
树头无数青山。
琼枝瑶草。
来自三山岛。
莫道生男堪慰老。
掌上金儿更好。
胭脂杏蕾生红。
绣襦学弄春风。
好共兰兰楚楚。
画教乞巧图中。
溪头来去。
坐卧沿溪树，
管甚人间无著处。
已被白云留住。
生平不置肝肠。
只今物我都忘。
说与山中鱼鸟，
相亲相近何妨。
香凝娇聚。
玉立临春树。
细看司花留意处。
都在轻匀浅注。
相逢南陌东城。
有情只似无情。
说与新来憔悴，
莺儿不解丁宁。
香团娇小。
拍拍春铄和。
一树铅华春事了。
消甚珠围翠绕。
生经闹簇枯枝。
只愁吹破胭脂。
说与东风知道，
杏花不看开时。
小桥流水。
一迳修篁里。
走马章台人未老。
只爱明窗净几。
杏花白白红红。
花时日日狂风。
不是碧壶香供，
真成恼破春工。
中元日，
藏金华丹经於天坛石室。
中兴乱后人得之，
字画如洛神赋，
缣素亦不烂坏。
予於山阳一相识家尝见之丹书碧字。
细说金华事。
试问谁边堪举似。
除却青莲居士。
胎仙八表冷风。
争教低首樊笼。
梦里云装烟驾，
倚天坛影西东。
以上元好问作品《清平乐》共14首      
