form=词
tags=

百年能几。
似数巡环无了日。
有限时光。
玉兔金鸟晓夜忙。
幸逢清世。
最好排筵斟绿蚁。
满捧金蕉。
祝寿如松永不凋。
才鸣□鼓。
曲奏仙音如乐府。
美似梨园。
一派箫韶列玳筵。
使人清耳。
满尘宾朋皆欢喜。
劝饮金荷。
祝寿延长福更多。
春光景媚。
花褪残红炎天气。
蝉噪高枝。
雁叫长空雪乱飞。
四时如箭。
八节忙忙频改换。
满捧金彝。
祝寿如同海岳齐。
多愁早老。
着甚由来闲烦恼。
休管浮名。
安乐身康似宝珍。
酒逢知己，
好向尊前朝日醉。
满劝瑶觥。
祝寿如山岁岁青。
红牙初展。
象板如云遮娇面。
曲按宫商。
声遏行云绕画梁。
正当衮遍。
休唱阳关人肠断。
劝饮流霞。
祝寿千年转更加。
花筵布巧。
绿绕红□花枝闹。
朵朵风流。
好向尊前插满头。
此花妖艳。
愿得年年长相见。
满劝金锺。
祝寿如花岁岁红。
角声三品。
银漏更残将欲尽。
盏盏华筵。
玉粒琼瓯散又圆。
知君洪量。
不用推辞须一上。
满劝殷勤。
祝寿如同福禄星。
今晨佳宴。
昨夜南极星光现。
鹤舞青霁，
丹凤呈祥瑞气飘。
仙书来诏。
绿鬓朱颜长不老。
满劝香醪。
祝寿如云转转高。
瑞云仙雾。
拂晓重重遮绣户。
一炷清香。
千尺流霞入寿觞。
家门转好。
从此应须长不老。
来岁春风。
看拜西枢小令公。
三皇五帝。
古代英雄闲争气。
勇猛韩彭。
十大功劳空有名。
休谈人我。
大限催煎如何亸。
前酌觥舡。
祝寿如同海月圆。
天之美禄。
会饮思量平生福。
一硕刘伶，
五斗将来且解酲。
百年长解。
三万六千能几日。
劝饮瑶觞。
祝寿不如岁月长。
新秋气肃。
此时仙翁曾诞育。
禀赋应遍。
绿□朱颜似少年。
阶庭兰玉。
行见儿孙俱曳绿。
更祝遐龄。
愿比壮椿过八千。
以上王观作品《减字木兰花》共12首        
