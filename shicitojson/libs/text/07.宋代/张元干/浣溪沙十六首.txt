form=词
tags=

萼绿华家萼绿春。
山瓶何处下青云。
浓香气味已醺人。
竹叶传杯惊老眼，
松醪题赋倒纶巾。
须防银字暖朱唇。
残腊晴寒出众芳。
风流勾引破春光。
年年长为此花忙。
夜久莫教银烛灺，
酒边何似玉台妆。
冰肌温处觅馀香。
棐几明窗乐未央。
熏炉茗碗是家常。
客来长揖对胡床。
蟹眼汤深轻泛乳，
龙涎灰暖细烘香。
为君行草写秋阳。
翡翠钗头缀玉虫。
秋蟾飘下广寒宫。
数枝金粟露华浓。
花底清歌生皓齿，
烛边疏影映酥胸。
恼人风味冷香中。
花气天然百和芬。
仙风吹过海中春。
龙涎沈水总销魂。
清润巧萦金缕细，
氤氲偏傍玉脂温。
别来长是惜馀熏。
花气薰人百和香。
少陵佳句是仙方。
空教蜂蝶为花忙。
和露摘来轻换骨，
傍怀闻处恼回肠。
去年时候入思量。
花气蒸浓古鼎烟。
水沈春透露华鲜。
心清无暇数龙涎。
乞与病夫僧帐座，
不妨公子醉茵眠。
普熏三界扫腥膻。
目送归州铁瓮城。
隔江想见蜀山青。
风前团扇仆频更。
梦里有时身化鹤，
人间无数草为萤。
此时山月下楼明。
曲室明窗烛吐光。
瓦炉灰暖炷瓢香。
夜阑茗碗间飞觞。
坐稳蒲团凭棐几，
熏馀纸帐掩梨床。
个中风味更难忘。
榕叶桄榔驿枕溪。
海风吹断瘴云低。
薄寒初觉到征衣。
岁晚可堪归梦远，
愁深偏恨得书稀。
荒庭日脚又垂西。
山绕平湖波撼城，
湖光倒影浸山青，
水晶楼下欲三更。
雾柳暗时云度月，
露荷翻处水流萤，
萧萧散发到天明。
睡起中庭月未蹉。
繁香随影上轻罗。
多情肯放一春过。
比似雪时犹带韵，
不如梅处却缘多。
酒边枕畔奈愁何。
燕掠风樯款款飞。
艳桃秾李闹长堤。
骑鲸人去晓莺啼。
可意湖山留我住，
断肠烟水送君归。
三春不是别离时。
一枕秋风两处凉。
雨声初歇漏声长。
池塘零落藕花香。
归梦等闲归燕去，
断肠分付断云行。
画屏今夜更思量。
月转花枝清影疏。
露华浓处滴真珠。
天香遗恨罥花须。
沐出乌云多态度，
晕成娥绿费功夫。
归时分付与妆梳。
云气吞江卷夕阳。
白头波上电飞忙。
奔雷惊雨溅胡床。
玉节故人同壮观，
锦囊公子更平章。
榕阴归梦十分凉。
以上张元干作品《浣溪沙》共16首      
