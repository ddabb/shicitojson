form=词
tags=

不但酴醿芍药，
此花亦殿馀春。
麝囊初破酒初醺。
恰有这般风韵。
斓坼真成绝倒，
半开犹带轻颦。
不知抵死笑何人。
待与折来细问。
此老谁描拙状，
今朝持献生辰。
一人能变作三人。
说与儿曹未信。
坐者行者立者，
化身报身法身。
且须辨取假和真。
肥瘦短长休问。
歌扇潜回暖吹，
酒兵顿解寒围。
红莲绛蜡两交辉。
小醉何妨大醉。
落笔君如王勃，
属辞我愧周墀。
明年应记盍簪时。
耿耿怀人不寐。
乐事无过新岁，
生辰恰占元宵。
湄湘台下有欢谣。
令尹风流年少。
暂借牛刀凫舃，
宜参豹尾鸡翘。
政成三异合归朝。
试目天边紫诏。
令节无过七夕，
今年已隔三宵。
奔驰五百里而遥。
行止非人所料。
月入尊罍楚楚，
风生襟袖飘飘。
不须抵死殢河桥。
对月临风一笑。
妙句春云多态，
丰姿秋水为神。
慕潘应有捧心颦。
谁是相看楚润。
试问甜言软语，
何如大醉高吟。
杯行若怕十分深。
人道对花不饮。
明日恰当人日，
今年远胜常年。
瓣香卮酒寿蓝田。
喜色津然满面。
及戍人方竞进，
悬车公独高骞。
身闲便是地行仙。
赢得千秋强健。
巧节已成昨梦，
今宵重倒芳尊。
主宾和气敌春温。
雄辩高谈衮衮。
剩把烛花高照，
频教舞袖轻翻。
笛声幽咽鼓声喧。
却恨更筹苦短。
赏月几成喜雨，
开尊仍间围棋。
令人却忆敬斋词。
小饮不妨文字。
底事冰轮未放，
犹教银幕低垂。
休言动是隔年期。
闰八看看又至。
十桂胜如五柳，
九秋赛过三春。
蓬蓬金粟吐奇芬。
自有天然风韵。
休羡一枝高折，
尽教十里遥闻。
尊前若有似花人。
乞与些儿插鬓。
朔旦生朝同贺，
寿觞社瓮齐倾。
湄湘原是小东京。
著个风流贰令。
地胜岂如人胜，
秋清争似官清。
双瞳炯炯鬓青青。
稳上华途捷径。
送我匆匆行色，
赖君衮衮名章。
德星今夜聚清湘。
岂羡瀛洲方丈。
宾醉须教主醉，
更长不怕杯长。
凤鸣端合在朝阳。
飞诏来从天上。
碎影乱筛月地，
浓香时度风檐。
渊明有菊径开三。
不似此花雅淡。
兰蕙芬敷可并，
芙蓉浅俗堪嫌。
美人妆罢笑窥帘。
插鬓些儿正欠。
锁棘方当拔士，
挥毫正好摛文。
词源三峡笔千军。
尽出平生素蕴。
天府伫登名姓，
夜窗不负辛勤。
直须平步上青云。
始信文章有准。
头上银幡初卸，
堂前玉斝重飞。
人言七十古来稀。
七十如今已至。
斑白元无一点，
微黄已透双眉。
一番庆寿十年期。
更庆十番不啻。
为爱脸边著晕，
更怜肌里生香。
此花端合占年芳。
两朵那堪一样。
自叹思归陶令，
忽逢好事彭郎。
朋来异卉与名章。
击节何妨叹赏。
洗眼重看十桂，
转头已过三秋。
人生遇坎与乘流。
何况有花有酒。
花若与人有意，
酒能为我浇愁。
拭挼金蕊泛金瓯。
比似菊英胜否。
以上郭应祥作品《西江月》共17首      
