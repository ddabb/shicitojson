form=词
tags=

晓梦莺呼起。
便安排、诗家厨传，
酒家行李。
点检花边新雨露，
春在万家生齿。
道官似、锦溪清驶。
但便有人耕绿野，
正不妨、鼓吹频来此。
方觅句，
且夷俟。
画桥西畔多春意。
记年年、曾来几度，
落花流水。
信到水穷云起处，
依约辋川竹里。
兴未属、王孙公子。
料想明年端门里，
有传柑宴罢黄封醉。
肯回首，
万杉底。

