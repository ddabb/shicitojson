form=未知
tags=

家在枚皋旧宅边，
竹轩晴与楚波连。
芰荷香绕垂鞭袖，
杨柳风横弄笛船。
城碍十洲烟岛路，
寺临千顷夕阳川。
可怜时节堪归去，
花落猿啼又一年。
折柳城边起暮愁，
可怜春色独怀忧。
伤心正叹人间事，
回首更惭江上鸥。
(是鸟)(决鸟去冫)声中寒食雨，
芙蓉花外夕阳楼。
凭高满眼送清渭，
去傍故山山下流。

