form=未知
tags=

微之又以近作四十三首寄来，
命仆继和，
其间瘀絮四百字、车斜二十篇者流，
皆韵剧辞殚，
瑰奇怪谲。
又题云：奉烦只此一度，
乞不见辞。
意欲定霸取威，
置仆于穷地耳。
大凡依次用韵，
韵同而意殊；
约体为文，
文成而理胜。
此足下素所长者，
仆何有焉？
今足下果用所长，
过蒙见窘，
然敌则气作，
急则计生，
四十二章麾扫并毕，
不知大敌以为如何？
夫斫石破山，
先观(搀左换钅)迹；
发矢中的，
兼听弦声。
以足下来章惟求相困，
故老仆报语不觉大夸。
况曩者唱酬，
近来因继，
已十六卷，
凡千余首矣。
其为敌也，
当今不见；
其为多也，
从古未闻。
所谓天下英雄，
唯使君与操耳。
戏及此者，
亦欲三千里外一破愁颜，
勿示他人以取笑诮。
乐天白。

