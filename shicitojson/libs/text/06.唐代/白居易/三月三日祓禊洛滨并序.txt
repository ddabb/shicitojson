form=未知
tags=

开成二年三月三日，
河南尹李待价以人和岁稔，
将禊于洛滨。
前一日，
启留守裴令公。
令公明日召太子少傅白居易、太子宾客萧籍李仍叔刘禹锡、前中书舍人郑居中、国子司业裴恽、河南少尹李道枢、仓部郎中崔晋、伺封员外郎张可续、驾部员外郎卢言、虞部员外郎苗愔、和州刺史裴俦、淄州刺史裴洽、检校礼部员外郎杨鲁士、四门博士谈弘谟等一十五人，
合宴于舟中。
由斗亭，
历魏堤，
抵津桥，
登临溯沿，
自晨及暮，
簪组交映，
歌笑间发，
前水嬉而后妓乐，
左笔砚而右壶觞，
望之若仙，
观者如堵。
尽风光之赏，
极游泛之娱。
美景良辰，
赏心乐事，
尽得于今日矣。
若不记录，
谓洛无人，
晋公首赋一章，
铿然玉振，
顾谓四座继而和之，
居易举酒抽毫，
奉十二韵以献。
三月草萋萋，
黄莺歇又啼。
柳桥晴有絮，
沙路润无泥。
禊事修初半，
游人到欲齐。
金钿耀桃李，
丝管骇凫鹥。
转岸回船尾，
临流簇马蹄。
闹翻扬子渡，
蹋破魏王堤。
妓接谢公宴，
诗陪荀令题。
舟同李膺泛，
醴为穆生携。
水引春心荡，
花牵醉眼迷。
尘街从鼓动，
烟树任鸦栖。
舞急红腰软，
歌迟翠黛低。
夜归何用烛，
新月凤楼西。

