form=未知
tags=

不得商於又失齐，
楚怀方寸一何迷。
明知秦是虎狼国，
更忍车轮独向西。
定获英奇不在多，
然须设网遍山河。
禽虽一目罗中得，
岂可空张一目罗。
谔谔能昌唯唯亡，
亦由匡正得贤良。
一从忠谠无周舍，
吾过何人为短长。
攻城来下惜先分，
一旦家邦属四邻。
徒逞威强称智伯，
不知权变是愚人。
好龙天为降真龙，
及见真龙瘁厥躬。
接下不勤徒好士，
叶公何异鲁哀公。
几尺如霜利不群，
恩仇未报反亡身。
诚哉利器全由用，
可惜吹毛不得人。
门下三千各自矜，
频弹剑客独无能。
田文不厌无能客，
三窟全身果有凭。
曲突徙薪不谓贤，
焦头烂额飨盘筵。
时人多是轻先见，
不独田家国亦然。
社鼠穿墙巧庇身，
何由攻灌若为熏。
能知窟穴依形势，
不听谗邪是圣君。
戏问将何对所耽，
滑稽无骨是常谭。
昔时王者皆通四，
近见君王只好三。
下泽逢蛇盖是常，
还如山上见豺狼。
国中有怪非蛇兽，
不用贤能是不祥。
一言能使定安危，
安己危人是所宜。
仁义不思垂教化，
背恩亡德岂儒为。
赵解重围魏再昌，
信陵贤德日馨芳。
昏蒙愚主听谗说，
公子云亡国亦亡。
周室衰微不共匡，
干戈终日互争强。
诸侯若解尊天子，
列国何因次第亡。
走敌存亡义有余，
全由雄勇与英谟。
但如公子能交结，
朱亥侯嬴何代无。
以上周昙作品《春秋战国门再吟》共15首        
