form=未知
tags=

扰扰驰名者，
谁能一日闲。
我来无伴侣，
把酒对南山。
直把春偿酒，
都将命乞花。
只知闲信马，
不觉误随车。
暂出城门蹋青草，
远于林下见春山。
应须韦杜家家到，
只有今朝一日闲。
浮艳侵天难就看，
清香扑地只遥闻。
春风也是多情思，
故拣繁枝折赠君。
已分将身著地飞，
那羞践踏损光晖。
无端又被春风误，
吹落西家不得归。
断送一生惟有酒，
寻思百计不如闲。
莫忧世事兼身事，
须著人间比梦间。
青幢紫盖立童童，
细雨浮烟作彩笼。
不得画师来貌取，
定知难见一生中。
几岁生成为大树，
一朝缠绕困长藤。
谁人与脱青罗帔，
看吐高花万万层。
幸自枝条能树立，
可烦萝蔓作交加。
傍人不解寻根本，
却道新花胜旧花。
白布长衫紫领巾，
差科未动是闲人。
麦苗含穟桑生葚，
共向田头乐社神。
昔者谁能比，
今来事不同。
寂寥青草曲，
散漫白榆风。
架倒藤全落，
篱崩竹半空。
宁须惆怅立，
翻覆本无穷。
榆荚车前盖地皮，
蔷薇蘸水笋穿篱。
马蹄无入朱门迹，
纵使春归可得知。
草树知春不久归，
百般红紫斗芳菲。
杨花榆荚无才思，
惟解漫天作雪飞。
廉纤晚雨不能晴，
池岸草间蚯蚓鸣。
投竿跨马蹋归路，
才到城门打鼓声。
唤起窗全曙，
催归日未西。
无心花里鸟，
更与尽情啼。
喜君眸子重清朗，
携手城南历旧游。
忽见孟生题竹处，
相看泪落不能收。
以上韩愈作品《游城南十六首》共15首
