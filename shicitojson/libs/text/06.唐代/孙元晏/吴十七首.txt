form=未知
tags=

会猎书来举国惊，
只应周鲁不教迎。
曹公一战奔波后，
赤壁功传万古名。
夜深偷入魏军营，
满寨惊忙火似星。
百口宝刀千匹绢，
也应消得与甘宁。
赞国经纶更有谁，
蔡公相叹亦相师。
贵为丞相封侯了，
归后家人总不知。
分擘山河即渐开，
许昌基业已倾颓。
黄金车与斑斓耳，
早个须知入谶来。
好道君王遇亦难，
变通灵异几多般。
介先生有神仙术，
钓得鲈鱼在玉盘。
斫案兴言断众疑，
鼎分从此定雄雌。
若无子敬心相似，
争得乌林破魏师。
破产移家事亦难，
佐吴从此霸江山。
争教不立功勋得，
指出千囷如等闲。
将军身殁有儿孤，
虎子为名教读书。
更向宫中教骑马，
感君恩重合何如。
幼小家贫实可哀，
愿征行去志难回。
不探虎穴求身达，
争得人间富贵来。
历数将终势已摧，
不修君德更堪哀。
被他青盖言相误，
元是须教入晋来。
风揭洪涛响若雷，
枕波为垒险相隈。
莫言有个濡须坞，
几度曹公失志回。
委存张公翊圣材，
几将贤德赞文台。
争教不霸江山得，
日月征曾入梦来。
圣德招贤远近知，
曹公心计却成欺。
陈韩昔日尝投楚，
岂是当归召得伊。
西塞山高截九垓，
谶谣终日自相催。
武昌鱼美应难恋，
历数须归建业来。
欲把江山鼎足分，
邢真衔册到江南。
当时将相谁堪重，
徐盛将军最不甘。
东部张公与众殊，
共施经略赞全吴。
陈琳漫自称雄伯，
神气应须怯大巫。
名与诸公又不同，
金疮痕在满身中。
不将御盖宣恩泽，
谁信将军别有功。
以上孙元晏作品《吴》共17首      
