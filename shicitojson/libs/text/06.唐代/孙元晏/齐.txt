form=未知
tags=

显达何曾肯系心，
筑居郊外好园林。
赚他谢朏出山去，
赢得高名直至今。
至尊尊贵异人间，
御膳天厨岂等闲。
惜得裹蒸无用处，
不如安霸取江山。
曾步金莲宠绝伦，
岂甘今日委埃尘。
玉儿还有怀恩处，
不肯将身嫁小臣。
后见梁王未免哀，
奈何无计拯倾颓。
若教彼相颠扶得，
争遣明公到此来。
豫章太守重词林，
图画陈蕃与华歆。
更奠子将并孺子，
为君千载作知音。
位高名重不堪疑，
恳让仪同帝亦知。
不学常流争进取，
却忧门有二台司。
肯与公卿作等伦，
澹然名德只推君。
任他车骑来相访，
箫鼓盈庭似不闻。
谢公情量已难量，
忠宋心诚岂暂忘。
执烛小儿浑放去，
略无言语与君王。
解玺传呼诏侍中，
却来高卧岂疏慵。
此时忠节还希有，
堪羡君王特地容。
强哀强惨亦从伊，
归到私庭喜可知。
喜字漫书三十六，
到头能得几多时。
以上孙元晏作品《齐》共10首      
