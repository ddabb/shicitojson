form=未知
tags=

依凭金地甚虔诚，
忍溺空王为圣明。
内殿设斋申祷祝，
岂无功德及台城。
紫茄白苋以为珍，
守任清真转更贫。
不饮吴兴郡中水，
古今能有几多人?曾与萧侯醉玉杯，
此时神影尽倾颓。
莫云千古无灵圣，
也向西川助敌来。
涤荡齐宫法令新，
分张宫女二千人。
可怜无限如花貌，
重见世间桃李春。
齐朝太守不甘降，
忠节当时动四方。
义士要教天下见，
且留君住待袁昂。
传闻天子重儒才，
特为皇华绮宴开。
今日方惊遇勍敌，
此人元自北朝来。
小舆升殿掌钧台，
不免无憀却忆回。
应恨被他何胤误，
悔先容易出山来。
苦心词赋向谁谈，
沦落周朝志岂甘。
可惜多才庾开府，
一生惆怅忆江南。
以上孙元晏作品《梁》共8首      
