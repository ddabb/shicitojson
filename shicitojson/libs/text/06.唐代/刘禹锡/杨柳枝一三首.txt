form=词
tags=

城外春风吹酒旗，
行人挥袂日落时。
长安陌上无穷树，
唯有垂杨管别离。
春江一曲柳千条，
二十年前旧板桥。
曾与美人桥上别，
恨无消息到今朝。
凤阙轻遮翡翠帏，
龙墀遥望□尘生。
御沟春水相辉映，
狂杀长安年少儿。
花萼楼前初种时，
美人楼上斗腰肢。
如今抛掷长街里，
露叶如啼欲恨谁？
金谷园中莺乱飞，
铜驼陌上好风吹。
城东桃李须臾尽，
争似垂杨无限时。
南陌东城春草时，
相逢何处不依依？
桃红李白皆夸好，
须得垂杨相发挥。
轻盈袅娜占年华，
舞榭妆楼处处遮。
春尽絮飞留不得，
随风好去落人家。
塞北梅花羌笛吹，
淮南桂树小山词。
请君莫奏前朝曲，
听唱新翻杨柳枝。
巫山巫峡杨柳多，
朝云暮雨远相和。
因想阳台无限事，
为君回唱竹枝歌。
扬子江头烟景迷，
隋家宫树拂金堤。
嵯峨犹有当时色，
半蘸波中水鸟栖。
炀帝行宫汴水滨，
数株残柳不胜春。
晚来风起花如雪，
飞入宫墙不见人。
迎得春光先到来，
轻黄浅绿映楼台。
只缘袅娜多情思，
更被春风长挫摧。
御陌青门拂地垂，
千条金缕万条丝。
如今绾作同心结，
将赠行人知不知。
以上刘禹锡作品《杨柳枝》共13首      
