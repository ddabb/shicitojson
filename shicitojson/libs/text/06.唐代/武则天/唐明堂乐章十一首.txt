form=未知
tags=

礼崇宗祀，
志表严禋。
笙镛合奏，
文物惟新。
敬遵茂典，
敢择良辰。
絜诚斯著，
奠谒方申。
履艮包群望，
居中冠百灵。
万方资广运，
庶品荷财成。
神功谅匪测，
盛德实难名。
藻奠申诚敬，
恭祀表惟馨。
仰膺历数，
俯顺讴歌。
远安迩肃，
俗阜时和。
化光玉镜，
讼息金科。
方兴典礼，
永戢干戈。
至人光俗，
大孝通神。
谦以表性，
恭惟立身。
洪规载启，
茂典方陈。
誉隆三善，
祥开万春。
出震位，
开平秩。
扇条风，
乘甲乙。
龙德盛，
鸟星出。
荐珪篚，
陈诚实。
笙镛间玉宇，
文物昭清辉。
晬影临芳奠，
休光下太微。
孝思期有感，
明絜庶无违。
律中夷则，
序应收成。
功宣建武，
义表惟明。
爰申礼奠，
庶展翘诚。
九秋是式，
百谷斯盈。
总章陈昔典，
衢室礼惟神。
宏规则天地，
神用叶陶钧。
负扆三春旦，
充庭万宇宾。
顾己诚虚薄，
空惭驭兆人。
千官肃事，
万国朝宗。
载延百辟，
爰集三宫。
君臣德合，
鱼水斯同。
睿图方水，
周历长隆。
葭律肇启隆冬，
蘋藻攸陈飨祭。
黄钟既陈玉烛，
红粒方殷稔岁。
赫赫离精御炎陆，
滔滔炽景开隆暑。
冀延神鉴俯兰尊，
式表虔襟陈桂俎。
以上武则天作品《唐明堂乐章》共11首      
